## Specyfikacja techniczna: Pistolet samoczynny kal. 4.2 mm

**POZIOM DOSTĘPU: ŻÓŁTY**

Jednostka interwencyjna PHALANX

Dokument techniczny, Kategoria Delta

Sporządzony: 20 Marca 2084

Przez: mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Atak Obcych przeprowadzony na Bombaj jasno dowiódł niewątpliwej przewagi
technologicznej wroga. Niezdolność wojsk Sprzymierzonych do uzyskania
wymiernych efektów bojowych podczas próby kontrofensywy ujawniła poważne
słabości dotychczas stosowanych środków uzbrojenia i treningu
taktycznego. Kompletne wykrwawienie trzech doborowych batalionów
pozwoliło jedynie powstrzymać niewielkie siły obcych, praktycznie nie
zadając przeciwnikowi poważniejszych strat. Zadaniem nowo tworzonych sił
PHALANX będzie zmiana tych statystyk na naszą korzyść; do tego potrzebne
będzie wszystko, co dzisiejsza ziemska technologia ma do zaoferowania.

Powołanie do życia programu "Excalibur" miało na celu wyselekcjonowanie
najlepszych na Ziemi broni oraz innych środków nowoczesnego pola walki.
Podstawowym kryterium wyboru było założenie najwyższej efektywności
bojowej podczas starcia z Obcymi.

Na przełomie XX i obecnego wieku rozwój technologii wojskowych w
dziedzinie osobistego opancerzenia doprowadził do sytuacji, w której
kategoria broni krótkiej znacznie straciła na znaczeniu jako element
wyposażenia żołnierzy. Pistolety i rewolwery stanowiły (i do dziś
stanowią) podstawowe uzbrojenie policji i służb porządkowych, jednak na
polu walki zbyt często okazywały się tragicznie nieskuteczne. Ten stan
rzeczy uległ pewnej zmianie wraz z wynalezieniem kilka lat temu nowego
rodzaju prochu, pozwalającego na uzyskiwanie znacznie wyższych prędkości
wylotowych pocisków niż dotychczas. Kolejna generacja pistoletów i
rewolwerów, wykonana z superwytrzymałych stopów, odpornych na bardzo
wysoką energię eksplozji nowego prochu, wkroczyła przebojem na rynek
handlu bronią.

O ile jednak nowy proch świetnie spisuje się w klasycznej broni
krótkiej, o tyle jego użycie w broni w pełni automatycznej nastręcza
pewnych trudności. Nie ma w tej chwili na Ziemi materiałów, które przez
długi czas mogłyby znosić jego skumulowane działanie. Brytyjski pistolet
samoczynny APMP nie jest tu wyjątkiem; amunicja w nim wykorzystywana
posiada tylko nieznaczną domieszkę nowego prochu. Pociski z niego
wystrzeliwane posiadają większą zdolność penetracji niż te używane w
starszych konstrukcjach głównie dzięki zastosowaniu w APMP nieco
dłuższej lufy niż na ogół ma to miejsce w tej klasie broni. Opisywany
pistolet samoczynny to broń w pełni automatyczna, jest w stanie opróżnić
magazynek (mieszczący 30 naboi) w ciągu zaledwie 3 sekund. Posiada dwa
tryby prowadzenia ognia – półautomatyczny (naciśnięcie spustu powoduje
wystrzelenie trzech naboi) oraz ciągły.

APMP używa zmodyfikowanych naboi kalibru 4.2 mm, na bliskie odległości z
łatwością przebijających kevlar. Klasyczny Pancerz Bojowy stanowi dla
nich już pewne wyzwanie; szybkostrzelność nadrabia jednak tę wadę. Z
gradu kul część zawsze powinna znaleźć drogę przez wszystkie warstwy
pancerza; a docierając do tkanek – ze względu na spłaszczenie podczas
przebijania pancerza i niską już energię kinetyczną – powodować tam
prawdziwe spustoszenie.

Pistolet samoczynny może stanowić dobrą alternatywę dla pistoletu P-12
wszędzie tam, gdzie użycie broni automatycznej jest korzystniejsze z
taktycznego punktu widzenia.

W specyfikacji wewnętrznej PHALANX opisywany pistolet samoczynny posiada
oznaczenie MP-699.

### Sugerowana Doktryna Postępowania

Pistolet samoczynny MP-699 musi być traktowany jako broń dodatkowa,
będąca formą ubezpieczenia na wypadek awarii podstawowej broni
żołnierza. W walce na bardzo bliski dystans może być znacząco
skuteczniejszy niż nóż bojowy.

Ze względu na swoją niską wagę i poręczność, opisywany pistolet może być
wykorzystywany przez techników, sanitariuszy i inny personel pomocniczy.

### Dodatki

Brak.

------------------------------------------------------------------------

### Typ uszkodzeń

- [normal](Damage/normal "wikilink")

### Zdolność

- [close](Skills/close "wikilink")

## Linki

- [Magazynek do PS kal. 4.2
  mm](Ekwipunek/Amunicja/Magazynek_do_PS_kal._4.2mm "wikilink")

[Category:General](Category:General "wikilink")
[Category:Weapons](Category:Weapons "wikilink")