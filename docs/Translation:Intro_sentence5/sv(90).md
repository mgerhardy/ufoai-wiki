Ett extrainkallat möte i FN leder inte någonstans. Attackerna fortsätter
med kortare mellanrum, större och kraftfullare än tidigare, denna gång i
Bonn, Johannesburg och Bangkok. Några nationer försöker med diplomati
och skickar meddelanden på tusentals olika språk till utomjordingarna
som härjar runt i länderna. Deras ord ignoreras. Inom ett par timmar är
alla tre städerna tömda på mänskligt liv. Attacken är över precis när de
olika militära styrkorna har fått bekräftelse på att slå tillbaka.
Utomjordingarna lämnar ingenting kvar förutom betong och blod. Alla UFO
försvinner utan ett spår -- men ingen tvivlar på att de kommer tillbaka.