ÜRO erakorraline istung ei suuda midagi otsustada. Rünnakud korduvad,
veelgi ulatuslikumad ja metsikumad, seekord Bonnis, Johannesburgis ja
Bangkokis. Mõned riigid loodavad diplomaatiale, saates tulnukate
hävituspataljonidele sõnumeid tuhandes eri keeles. Neid eiratakse. Mõne
tunni pärast pole üheski kolmest linnast enam ainsatki elavat hinge.
Selleks ajaks, kui kohalikud armeed saavad loa vahele segada, on
rünnakud läbi; tulnukatest ei jää maha midagi peale verise
betoonisegadiku. Kõik UFOd lahkuvad teadmata suunas — aga mitte keegi ei
kahtle, et nad tulevad tagasi.