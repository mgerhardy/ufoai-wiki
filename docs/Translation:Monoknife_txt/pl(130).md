# Hasło UFOpedii

## Propozycja

**DO:** Dowódca Bazy, Dowództwo Operacji Atlantyckich

**OD:** mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

**DATA:** %02i %s %i

**TEMAT:** Propozycja: Ostrza monomolekularne

Dowódco, po przebadaniu technologii, w jakiej wykonano bojowego robota
Obcych - Bloodspidera - oraz wynikach analiz Kerrnoża, wiemy już trochę
więcej na temat materiałów używanych w konstrukcji wszelkiego rodzaju
ostrzy wykorzystywanych przez wroga.

Ich nieprawdopodobna wytrzymałość i ostrość (przy próbie złamania ostrza
standardowym stalowym przecinakiem następuje zarysowanie i pęknięcie –
przecinaka) przyciągała naszą uwagę od samego początku. Przez dłuższy
czas zastanawialiśmy się, czy możliwe by było stworzenie noży bojowych
wykonanych w podobnej technologii, zaprojektowanych specjalnie dla
naszych potrzeb. Ostatnie badania przekonują nas, że jesteśmy już w
stanie zrealizować taki projekt, a noże zaostrzone do jednej warstwy
cząsteczkowej nie są już tylko marzeniem - nomen omen - ściętej głowy.

Przy zaangażowaniu odpowiedniej ilości czasu i środków będziemy w stanie
stworzyć nowy rodzaj jednoręcznego noża bojowego, przystosowanego do
ergonomii ludzkiego ciała i znacznie wygodniejszego w użyciu dla naszych
żołnierzy niż Kerrnóż. Może być to bardzo przydatne uzupełnienie naszego
arsenału.

Prace ruszą, jak tylko otrzymamy Pańską autoryzację.

--mjr Navarre

## Wynik

**DO:** Dowódca Bazy, Dowództwo Operacji Atlantyckich

**OD:** mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

**DATA:** %02i %s %i

**TEMAT:** Re: Ostrza monomolekularne

Dowódco, mam przyjemność zakomunikować, że nasze prace dotyczące
odtworzenia procesów technologicznych prowadzących do wytworzenia ostrzy
monomolekularnych zakończyły się sukcesem. Przygotowaliśmy całą
niezbędną dokumentację i komory do kształtowania nowych noży.

Sam proces technologiczny okazał się dość skomplikowany, jeśli chodzi o
detale – z początku udało się nam zsyntetyzować kostki właściwego
plastiku polimerowego używanego przez Obcych, ale wszelkie próby
przekucia ich (dosłownie i w przenośni) na coś nieco bardziej
przypominającego broń do walki wręcz kończyły się niepowodzeniem. Nasze
konstrukcje prototypowe pękały lub traciły właściwy kształt podczas
obróbki termicznej. Dopiero zainstalowanie kamer w komorach wyprażania i
studzenia, oraz dokładne przestudiowanie tego, co dzieje się z
plastikiem podczas procesu wypalania, naprowadziło nas na właściwe
rozwiązanie.

Okazało się, że charakterystyczne zakrzywienie Kerrnoży nie było
najprawdopodobniej cechą projektu, a koniecznością wynikającą z samej
istoty procesu technologicznego. Plastik użyty w konstrukcji Kerrnoża i
naszego prototypowego ostrza zachowuje się dość nietypowo podczas
kolejnych faz produkcji – wygina się i rozszerza w sposób niejednorodny
podczas podgrzewania, a następnie kurczy się silnie podczas nawet
najwolniejszego chłodzenia. Nie jest po prostu możliwe skonstruowanie
przy użyciu materiałów Obcych nieskomplikowanego, tradycyjnego i
jednocześnie wytrzymałego ostrza o kształcie prostej klingi.

Kiedy to zrozumieliśmy, dalsze prace poszły nam już jak z płatka. Nasz
nowy nóż bojowy przypomina może w kształcie miniaturową szablę lub
turecki pałasz, ale jego skuteczność i ostrość jest doprawdy
nadzwyczajna. Zaopatrzyliśmy go w rękojeść z polimeru dopasowującego się
do ręki i niepozwalającego na ślizganie się noża nawet w mokrej dłoni.
Osłony dłoni i rdzeń rękojeści wykonany jest z plastiku wzmocnionego
nanorurkami węglowymi.

Nasz nowy nóż bojowy nie jest może tak znakomicie wyważony jak używany
czasem jeszcze przez naszych żołnierzy starszy model, co może utrudniać
jego celne miotanie. Jeśli jednak chodzi o efektywność w walce wręcz –
nie jest pod żadnym względem gorszy niż Kerrnóż, a będąc lepiej
dopasowanym do ergonomii ciała ludzkiego bez wątpienia niejednokrotnie
udowodni swoją przydatność na polu walki.

--mjr Navarre

### Typ uszkodzeń

- [normal](Damage/normal "wikilink")

### Zdolność

- [close](Skills/close "wikilink")

## Linki

- [Nóż bojowy](Ekwipunek/Broń_dodatkowa/Nóż_bojowy "wikilink")