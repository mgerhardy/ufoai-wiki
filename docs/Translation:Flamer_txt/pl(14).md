## Specyfikacja techniczna: Miotacz ognia ADA 22

**POZIOM DOSTĘPU: ŻÓŁTY**

Jednostka interwencyjna PHALANX

Dokument techniczny, Kategoria Delta

Sporządzony: 20 Marca 2084

Przez: mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Atak Obcych przeprowadzony na Bombaj jasno dowiódł niewątpliwej przewagi
technologicznej wroga. Niezdolność wojsk Sprzymierzonych do uzyskania
wymiernych efektów bojowych podczas próby kontrofensywy ujawniła poważne
słabości dotychczas stosowanych środków uzbrojenia i treningu
taktycznego. Kompletne wykrwawienie trzech doborowych batalionów
pozwoliło jedynie powstrzymać niewielkie siły obcych, praktycznie nie
zadając przeciwnikowi poważniejszych strat. Zadaniem nowotworzonych sił
PHALANX będzie zmiana tych statystyk na naszą korzyść; do tego potrzebne
będzie wszystko, co dzisiejsza ziemska technologia ma do zaoferowania.

Powołanie do życia programu "Excalibur" miało na celu wyselekcjonowanie
najlepszych na Ziemi broni oraz innych środków nowoczesnego pola walki.
Podstawowym kryterium wyboru było założenie najwyższej efektywności
bojowej podczas starcia z Obcymi.

Atak na Bombaj, a także raporty o innych starciach z Obcymi wskazują, że
ci ostatni najczęściej obierają za cel rejony o gęstym zaludnieniu.
Przeważająca większość dotychczasowych potyczek z Obcymi odbywała się w
specyficznych realiach walki w mieście. Nie pozostało to niezauważone w
konkluzjach Programu Excalibur, dla potrzeb którego przeanalizowano i
wyselekcjonowano uzbrojenie o największej bojowej efektywności w starciu
na średnie i krótkie dystanse.

ADA-22, miotacz ognia produkcji irańskiej (nazywany przez żołnierzy
Sprzymierzonych "Pochodnią Boga"), to prawdziwie imponujące osiągnięcie
inżynierii wojskowej. Prawie w niczym nie przypomina ciężkiej i
niezgrabnej broni z XX wieku, wymagającej zbiorników mieszczących
łatwopalny materiał pod ciśnieniem, zwykle dźwiganych na plecach
obsługującego miotacz żołnierza. W projekcie miotacza ADA-22 zbiornik
ten został wyeliminowany, co pozwoliło jednocześnie usunąć całą
plątaninę rurek i wężyków nieodłącznie przypisanych do takiego
rozwiązania oraz radykalnie obniżyć wagę broni. Zamiast ciężkiego i
dużego pojemnika, irańska konstrukcja wykorzystuje zamienne ładunki
(pojemności jedynie 200 ml), które po opróżnieniu są odrzucane, robiąc
miejsce na załadowanie kolejnego naboju, co jest łatwe i wygodne. Cały
system jest genialny w swojej prostocie i zaskakująco niezawodny.

Najważniejszą częścią miotacza jest potężna pompa, zakończona dyszą
rozpylającą rozprężoną zawartość zbiornika z substancją C-90. Mieszanka
C-90 z powietrzem jest następnie zapalana przez iskrowniki (jeden główny
i trzy rezerwowe), generujące 10 iskier na sekundę każdy, by zapewnić
zapłon natychmiast po rozpyleniu mieszanki i nie pozwolić na zbytnie
rozrzedzenie mieszaniny w powietrzu, co zmieniłoby jej parametry i mogło
doprowadzić do zapłonu eksplozywnego.

Substancja C-90 używana w ładunkach miotacza ADA-22 charakteryzuje się
wyjątkowymi właściwościami. Tworząc mieszaninę z powietrzem, spala się w
sposób opisywany przez spowolnioną reakcję termobaryczną, nie powodując
eksplozji. Płonąca mieszanina jest w stanie upiec każdą żywą tkankę w
przeciągu sekund; temperatura, osiągająca w środku obłoku blisko 1700
stopni Celsjusza, wystarcza do stopienia tytanu. Jednocześnie, ze
względu na swoją gazową, a nie koloidalną naturę, nie ma bezpośredniego
kontaktu z celem ani nie osadza się w otoczeniu (jak np. ma to miejsce z
napalmem), dzięki czemu wygenerowane ciepło łatwiej się rozprasza. Ta
ostatnia cecha czyni C-90 zdecydowanie bezpieczniejszym w użyciu w
terenie zamieszkanym przez ludzi, niż napalm.

Jedyne wady miotacza ADA-22 to krótki zasięg i stosunkowo trudna w
naprawie mechanika. Nie są to jednak wady rzeczywiście poważne.

W specyfikacji wewnętrznej PHALANX opisywany miotacz ognia posiada
oznaczenie CRC-FL.

### Sugerowana Doktryna Postępowania

Miotacz ognia CRC-FL jest bronią przeznaczoną do walki w starciu
bezpośrednim. Ze względu na powyższy fakt oraz sporą wagę broni,
obsługujący go żołnierze powinni posiadać dobrą szybkość i siłę, by w
pełni wykorzystać jej potencjał.

Warto zauważyć, że miotacze ognia zwykle świetnie sprawdzają się przy
urządzaniu zasadzek.

### Dodatki

CRC-FL nie powinien być używany, jeśli zachodzi obawa, że w
bezpośredniej strefie rażenia mogą znaleźć się cywile.

------------------------------------------------------------------------

### Rodzaj uszkodzeń

- [fire](Damage/fire "wikilink")

### Zdolność

- [heavy](Skills/heavy "wikilink")

## Linki

- [Zbiornik C90](Ekwipunek/Amunicja/Zbiornik_C90 "wikilink")

[Category:General](Category:General "wikilink")
[Category:Weapons](Category:Weapons "wikilink")