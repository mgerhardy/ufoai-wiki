## Specyfikacja techniczna: Termowizor

**POZIOM DOSTĘPU: ŻÓŁTY**

Jednostka interwencyjna PHALANX

Dokument techniczny, Kategoria Delta

Sporządzony: 20 Marca 2084

Przez: Mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Atak Obcych przeprowadzony na Bombaj jasno dowiódł niewątpliwej przewagi
technologicznej wroga. Niezdolność wojsk Sprzymierzonych do uzyskania
wymiernych efektów bojowych podczas próby kontrofensywy ujawniła poważne
słabości dotychczas stosowanych środków uzbrojenia i treningu
taktycznego. Kompletne wykrwawienie trzech doborowych batalionów
pozwoliło jedynie powstrzymać niewielkie siły obcych, praktycznie nie
zadając przeciwnikowi poważniejszych strat. Zadaniem nowo tworzonych sił
PHALANX będzie zmiana tych statystyk na naszą korzyść; do tego potrzebne
będzie wszystko, co dzisiejsza ziemska technologia ma do zaoferowania.
Powołanie do życia programu "Excalibur" miało na celu wyselekcjonowanie
najlepszych na Ziemi broni oraz innych środków nowoczesnego pola walki.
Podstawowym kryterium wyboru było założenie najwyższej efektywności
bojowej podczas starcia z Obcymi.

Obrazowanie pola walki przy użyciu urządzeń optoelektronicznych to
wynalazek pochodzący jeszcze z XX wieku. Postęp technologiczny ostatnich
lat sprawił, że dzisiejszy termowizor, czy może należałoby napisać –
gogle termowizyjne, w niczym już nie przypominają ciężkiego i
niewygodnego w użyciu sprzętu poprzednich generacji.

Termowizory, których konstrukcja opiera się na detekcji promieniowania
cieplnego (czyli głównie w zakresie pasma podczerwieni), często mylone
są z noktowizorami, których działanie polega na wzmacnianiu odbitego
promieniowania w warunkach nocnych. Gogle termowizyjne, które wybraliśmy
dla naszych żołnierzy, pozwalają na obserwację pola walki z dokładnością
nieporównywalną do noktowizorów, i mogą być także stosowane w dzień
(aczkolwiek ich efektywność w warunkach dziennych jest znacznie
mniejsza). Matryca ciepłoczuła w nich zastosowana pozwala wykryć różnicę
temperatury nawet przez średniej grubości ściany, umożliwiając np.
detekcję organizmów żywych nie znajdujących się bezpośrednio w polu
widzenia. Nie da się jednak w ten sposób odróżnić, rzecz jasna, czy za
ścianą znajduje się Obcy, cywil, czy inny żołnierz PHALANX.

Żołnierze używający termowizora muszą jednak pamiętać, że nawet
najdoskonalej zaprojektowane gogle w pewnym stopniu ograniczają pole
widzenia, a także o tym, że ich noszenie może zaburzać koordynację ręki
i oka. Nasze raporty z walk w Bombaju sugerują także, że różne gatunki
Obcych reprezentują różne stopnie stałocieplności - w ekstremalnych
przypadkach temperatura ich ciała może być nawet równa temperaturze
otoczenia, co uniemożliwi, lub przynajmniej może opóźnić ich detekcję. Z
tego ostatniego względu nie polecamy używania termowizorów jednocześnie
przez wszystkich członków oddziału interwencyjnego.

Podsumowując, gogle termowizyjne mogą być świetnym dodatkiem do
wyposażenia naszych żołnierzy podczas akcji przeprowadzanych w warunkach
nocnych. Używanie termowizorów wiąże się jednak z ograniczeniami, o
których nie wolno zapominać, a ich uniwersalność jest dużo niższa, niż
najlepszego do tej pory wynalezionego urządzenia do obrazowania pola
walki – ludzkiego oka.

### Sugerowana Doktryna Postępowania

Gogle termowizyjne powinny być używane wszędzie tam, gdzie ich
zastosowanie może znacząco zwiększyć szansę wykrycia obecności wroga, a
więc w warunkach nocnych czy dużego zadymienia; nie więcej niż połowa
drużyny powinna ubierać je jednocześnie. Odradzane jest używanie
opisywanego sprzętu w warunkach dziennych, poza sytuacjami w których
korzystne z taktycznego punktu widzenia może być na przykład
„prześwietlenie” ściany budynku dla sprawdzenia, czy nie kryją się za
nią organizmy żywe.

Wspominane powyżej zaburzenia koordynacji między ręką i okiem, wywołane
noszeniem gogli, mogą być szczególnie niebezpieczne dla strzelców
wyborowych i żołnierzy prowadzących ogień z dystansu. Z tego względu
snajperzy nie powinni używać gogli termowizyjnych; celowniki ich broni
zaopatrzone są w autonomiczny system termowizyjny.

### Dodatki

Brak.

------------------------------------------------------------------------

### Zdolność

- [mind](Skills/mind "wikilink")

## Linki

[Category:General](Category:General "wikilink")