## Technikai specifikáció: Gyalogsági páncél

**SÁRGA BIZTONSÁGI MINŐSÍTÉS**

PHALANX Földönkívüli-ellenes Gyorsreagálású Egység

Technikai dokumentum, Delta engedély

Készült: 2084. március 20., Paul Navarre alezr., K&F mérnöki részleg,
PHALANX, Atlanti Műveleti Parancsnokság

------------------------------------------------------------------------

### Áttekintés

Az idegenek bombayi akciója fájdalmasan tiszta helyzetet teremtett.
Technológiájuk sokkal fejlettebb a miénknél. Az, hogy a nemzetközösségi
csapatok szinte képtelenek voltak megakasztani a bombayi offenzívát,
súlyos hiányosságokra világít rá a jelenlegi katonai kiképzésben és
felszerelésben. Három zászlóaljat vesztettek csak azért, hogy feltartsák
az idegeneket, miközben azok sérüléseket is alig szereztek. A
PHALANX-nak fel kell számolnia ezeket a különbségeket, és ehhez az
elérhető legjobb földi technológiákra van szüksége.

Az Excalibur program nemcsak a megfelelő fegyvereket keresi az idegenek
ellen, de célja azon páncélok és egyéb eszközök megtalálása is, amelyek
hozzásegíthetik katonáinkat küldetésük sikeres végrehajtásához és a
túléléshez. Ezek az eszközök növelik egy katona harci hatékonyságát vagy
általános túlélőképességét.

A páncélok használata a harctereken sosem szűnt meg teljesen, bár a
páncél a 18. század elejétől a 20. század végéig a hatékonyságot
csökkentő tényezőnek számított. Az első világháború idején kezdett újra
megjelenni acélsisakok formájában. Ez a gyakorlat folyatódott a második
világháborúban is, és végül a kevlár feltalálásával fejlődött tovább.
Manapság a kevlár is túlhaladott, csak civilek és pénzügyi gondokkal
küzdő rendőri erők használják. Még a fejlettebb 20. századi testpáncélok
is hasznavehetetlennek minősültek a modern fegyverek ellen. Új anyagokat
kellett találni, amelyek a páncélt erősebbé, viselőjét ellenállóbbá
tették.

Érdekes módon több általunk felfedezett régi dokumentum megerősíti, hogy
a PHALANX nagyban hozzájárult néhány nagyobb technikai áttöréshez a
múltban, olyan technológiákhoz, amelyek később világszinten elterjedtek.
Minden, a pókselyem mesterséges előállítására tett kísérlet csődöt
mondott, mígnem a PHALANX Földközi Műveleti Parancsnokságának kutatói
2017-ben végül sikerrel jártak. A technika, amelyet feltaláltak, ma is
használatban van. A középpontjában egy "szerves szövőszék" elnevezésű
eszköz áll: egy nagy etető armatúra, selyemmirigyek és fonószemölcsök
százaival, melyet egyedül a pókselyem tömeggyártására terveztek.

A pókselyemből készült katonai páncélzat széleskörű elterjesztése
2023-ban kezdődött a NATO-tagországok közös erőfeszítésével, miután
ballisztikai teszteken a kínai lövedékek könnyűszerrel áttörték az
ódivatú standard kevlármellényeket. A páncél maga pókselyem-rétegekből
áll, extramagas molekulasúlyú polietilénnel kezelve, mely meglepően
erőssé és rugalmassá teszi a konstrukciót. Az így kapott anyag 18-szor
erősebb, mint az acél, és a kevlarhoz képest is 3-400%-kal jobb
teljesítményt mutat. A tisztán polietilénből készült öltözékek a
mesterséges pókselyem piacra való bevezetésével elavulttá váltak, és a
katonai használatban hamarosan ezt is felváltotta az új kompozit
vértezet. A páncél olyan hatékonynak bizonyult, hogy azóta is fejlesztik
és széles körben használják. A ma használt modelleken zsebek vannak
hátul és elöl, amelyekbe kerámia- vagy fémbetétek helyezhetők a
létfontosságú szervek további védelmére.

A gyalogsági páncél egyetlen hátránya a régebbi öltözékekhez
viszonyított relatíve nagy súlya. Ez nagyrészt azért van, mert sok réteg
szükséges ahhoz, hogy a páncél megbízható védelmet nyújtson a modern
fegyverek ellen. A súly egyenlően van elosztva, ezért elég kényelmes, és
sokkal kevésbé terjedelmes, mint a kísérleti nanokompozit páncélok. Ez
az öltözék életeket menthet, miközben meghagyja a katonák számára oly
fontos mozgékonyságot.

### Alkalmazási javaslat

Ahol csak lehetséges, a PHALANX-katonák viseljenek páncélt a harci
szituációkban. A gyalogsági páncél azt az alapvető védelmet nyújtja,
amely nélkül egy katonának sem szabad a terepre indulnia. Egyes katonák
számára ez lesz a megfelelő választás a nehezebb, fejlettebb páncélokkal
szemben, mert ez szabad mozgást biztosít. A mesterlövészek és mindenki
más, aki nem az első sorban teljesít szolgálatot, jó hasznát veheti
ennek az előnynek.

### Megjegyzés

Nincs.

------------------------------------------------------------------------

## Linkek

[Category:General](Category:General "wikilink")
[Category:Armour](Category:Armour "wikilink")