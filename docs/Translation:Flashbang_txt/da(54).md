## Tekniske specifikationer: Blitzgranat

**KLASSIFIKATIONSNIVEAU GUL**

FALANKS-rumvæsenudrykningsenhed

Teknisk dokument: Sikkerhedsniveau Delta

Arkiveret: 20. marts 2084

Af: Kommandør Paul Navarre, F&U: Ingeniørdivisionen, FALANKS,
Atlanterhavskommandoen

------------------------------------------------------------------------

### Overblik

Rumvæsenernes angreb på Mumbai har blotlagt vores situation i al sin
gru. Deres teknologi er langt mere avanceret end vores. Tropperne fra
Commonwealth kunne ikke engang slå en bule i angrebet på Mumbai, og det
har afsløret en kritisk svaghed i vores nuværende militære træning og
udstyr. De mistede tre bataljoner bare for at standse rumvæsnernes
fremrykning, uden at anrette særlig meget skade på rumvæsenernes
styrker. FALANKS må overvinde disse odds, og for at gøre det skal vi
bruge det allerbedste som menneskelig teknologi kan tilbyde.

Excaliburprogrammet blev oprettet for at finde de mest effektive våben
på jorden ved at gennemgå deres fremstillingsprocedurer, holdbarhed,
operationsstatistikker og kampresultater i de situationer, vi har mødt
rumvæsenerne i kamp.

Ud fra vores erfaringer i Mumbai og andre angrebne byer har vi
konkluderet, at rumvæsenerne koncentrerer sig om befolkningscentre, især
tætpakkede byområder. Størstedelen af sammenstødene har fundet sted
indenfor knivkampsafstand. I Excaliburprogrammet har vi således udvalgt
en række højtydende våben til vores nærkampspakke.

Blitzgranaten er en granat der ikke dræber, men som producerer et
blændende lysglimt og et øredøvende brag, der midlertidigt forvirrer og
desorienterer fjender i virkningsområdet. Granatens hylster hverken
eksploderer eller fragmenterer ved detonation. Hvis det ikke bliver
beskadiget, kan det faktisk let genopfyldes og bruges igen.

Mennesker der bliver udsat for en blitzgranat bliver midlertidigt døve
og får nedsat balanceevne, såvel som fuldstændigt tab af synet i op til
fem sekunder før effekten gradvist forsvinder og synet bliver normalt
igen. Dette gør blitzgranaten til et fortræffeligt våben til at
distrahere og midlertidigt invalidere fjenden, især når stærkt
forsvarede positioner skal angribes. Fra kamprapporter har vi
konkluderet, at blitzgranater har omtrent samme effekt på rumvæsener,
som de har på mennesker; rumvæsener bliver komplet blinde og døve, og
således hjælpeløse i et kort stykke tid efter at blitzgranaten er taget
i brug. Vi kan ikke sige noget om hvor længe effekten varer, og det vil
utvivlsomt variere fra rumvæsen til rumvæsen, men det er stadig længe
nok til at afgøre udfaldet i en kampsituation.

Ud over at være et brugbart taktisk værktøj vil blitzgranaten lade vores
soldater komme tæt på uden at blive skåret i strimler af rumvæsenernes
våben. Det lader kommandøren vælge præcis hvilke våben, der skal bruges
i en given situation, mens skadepotentialet mod vore egne soldater ved
en fragmentationsgranat undgås. En meget hurtig fjende kan tage
forholdsregler for at undgå blitzgranatens effekt ved simpelthen at
lukke øjnene og stoppe fingrene i ørerne, men han får meget kort varsel
og i de fleste tilfælde vil der kræves specialtræning for at reagere i
tide. Udfra hvad vi kan se, har rumvæsenerne ikke haft tidligere
oplevelser med denne type våben og har ingen forsvarsdoktrin mod det.
Selv en forberedt fjende vil stadig blive distraheret af blitzgranaten
og kan angribes af hurtige tropper, før han kan samle sit våben op og
tage sigte.

Blitzgranatens styrker opvejer i høj grad dens svagheder. Den har været
brugt fortræffeligt i mange krige før denne, og det vil den blive ved
med, indtil alle dens funktioner på en eller anden måde kan erstattes af
et nyt system.

### Anbefalet doktrin

Blitzgranaten gør ingen fysisk skade mod nogen i dens virkningsområde,
og af den grund bør dette våben bruges i stedet for
fragmentationsgranater og anden eksplosiv ammunition i enhver mission,
hvor der er civilister i farezonen.

Det er et uundværligt våben i ethvert terræn med store mængder
tilgængeligt dække. Hvis rumvæsener ligger på lur, og det vil være
selvmord at løbe rundt om et hjørne, kan bare det at kaste en
blitzgranat ned ad gangen ændre udfaldet af den efterfølgende ildkamp
betydeligt til vores fordel. Dens anvendelsesmuligheder bør ikke
undervurderes.

### Tilføjelser

Blitzgranaten er naturligvis kun effektiv mod organiske rumvæsener med
øjne og ører.

------------------------------------------------------------------------