## Τεχνικές Προδιαγραφές: Χειροβομβίδα Κρότου-Λάμψης

**ΕΠΙΠΕΔΟ ΑΠΟΡΡΗΤΟΥ ΚΙΤΡΙΝΟ**

Μονάδα Αντιμετώπισης Εξωγήινων PHALANX

Τεχνικό έγγραφο, Εξουσιοδότηση Δ'

Αρχειοθέτηση: 20 Μαρτίου 2084

Από: Paul Navarre, Διεύθυνση Έρευνας & Ανάπτυξης: Τμήμα Μηχανικών,
PHALANX, Διοίκηση Επιχειρήσεων Ατλαντικού

------------------------------------------------------------------------

### Σύνοψη

Η επίθεση των εξωγήινων στο Μουμπάι υπέδειξε με οδυνηρό τρόπο την
κατάστασή στην οποία βρισκόμαστε. Η τεχνολογία των εξωγήινων είναι πολύ
πιο εξελιγμένη από τη δική μας. Η πλήρης αδυναμία των στρατευμάτων της
Κοινοπολιτείας να κάμψουν στο ελάχιστο την επίθεση στο Μουμπάι απεκάλυψε
σημαντικές ελλείψεις στην υπάρχουσα στρατιωτική εκπαίδευση και τον
εξοπλισμό. Η θυσία τριών ταγμάτων κατάφερε απλά να ανακόψει την πορεία
των εξωγήινων χωρίς να τους επιφέρει ιδιαίτερες απώλειες. Εμείς, ως
PHALANX, πρέπει να υπερβούμε τις εναντίον μας πιθανότητες και
προκειμένου να το καταφέρουμε αυτό θα χρειαστούμε ότι καλύτερο μπορεί να
μας προσφέρει η ανθρώπινη τεχνολογία.

Το Πρόγραμμα Εξκάλιμπερ δημιουργήθηκε με στόχο την ανεύρεση των πιο
αποτελεσματικών όπλων στη Γη με βάση τις προδιαγραφές κατασκευής, το
ιστορικό χρήσης τους αλλά και την καταγεγραμμένη αποτελεσματικότητά τους
ενάντια στους εξωγήινους.

Η χειροβομβίδα κρότου-λάμψης είναι μια μη-θανατηφόρα χειροβομβίδα που
προκαλεί εκτυφλωτική λάμψη και εκκωφαντικό κρότο προκειμένου να
μπερδέψει και να αποπροσανατολίσει τους στόχους που βρίσκονται στην
περιοχή της έκρηξης. Το κέλυφος της χειροβομβίδας δεν εκρήγνυται ή
κομματιάζεται κατά την πυροδότηση. Αντίθετα, αν το κέλυφος δεν υποστεί
άλλου είδους ζημιές μπορεί εύκολα να γεμιστεί και να χρησιμοποιηθεί
ξανά.

Ένας άνθρωπος που θα βρεθεί εντός εμβέλειας της χειροβομβίδας θα
υποφέρει από προσωρινή κώφωση και περιορισμό της ισορροπίας, ενώ χάνει
την όραση για ένα διάστημα πέντε δευτερολέπτων, οπότε και περνάει η
επίδραση και επανέρχεται η όραση στο φυσιολογικό. Αυτά καθιστούν τη
χειροβομβίδα κρότου-λάμψης ένα εξαιρετικό όπλο για τον αποπροσανατολισμό
και την προσωρινή ακινητοποίηση του εχθρού, ειδικά σε επιθέσεις εναντίον
οχυρωμένων θέσεων. Οι αναφορές από το πεδίο της μάχης δείχνουν ότι οι
χειροβομβίδες αυτές έχουν αντίστοιχη επίδραση στους εξωγήινους όπως και
στους ανθρώπους: μετά την έκρηξη, οι εξωγήινοι μένουν προσωρινά τυφλοί
και κουφοί, γεγονός που τους καθιστά ανίσχυρους. Δεν μπορούμε να πούμε
με βεβαιότητα πόσο μεγάλο είναι το διάστημα αυτό και σίγουρα θα υπάρχει
διαφορά από το ένα είδος εξωγήινου στο άλλο, όμως δεν παύει να είναι
αρκετό ώστε να κάνει τη διαφορά στη μάχη.

Εκτός από την τακτική της χρησιμότητα, η χειροβομβίδα κρότου-λάμψης θα
επιτρέπει στους στρατιώτες μας να πλησιάζουν τους εξωγήινους χωρίς να
γίνονται κομματάκια από τα όπλα τους. Παρέχει την δυνατότητα στον
διοικητή να επιλέγει το κατάλληλο όπλο για την περίσταση χωρίς τις
παράπλευρες ζημιές που μπορεί να προκαλέσει μια εκρηκτική χειροβομβίδα.
Ένας πολύ γρήγορος εχθρός μπορεί να κλείσει τα μάτια του και να βουλώσει
τα αυτιά του για να προφυλαχτεί και να αντιμετωπίσει τη δράση μιας
χειροβομβίδας κρότου-λάμψης, όμως θα έχει ελάχιστα χρονικά περιθώρια ενώ
απαιτείται και κατάλληλη εκπαίδευση για έγκαιρη αντίδραση. Από τα
δεδομένα μας συμπεραίνουμε ότι οι εξωγήινοι δεν έχουν αντιμετωπίσει ξανά
παρόμοιο όπλο και δεν διαθέτουν την κατάλληλη αμυντική εκπαίδευση. Ακόμα
και ένας προετοιμασμένος εξωγήινος θα μπερδευτεί από μια χειροβομβίδα
κρότου-λάμψης, επιτρέποντας στους γρήγορους στρατιώτες μας να τον
εξουδετερώσουν προτού αυτός ανακτήσει πλήρη λειτουργικότητα.

Τα προτερήματα της χειροβομβίδας κρότου-λάμψης υπερτερούν κατά πολύ των
μειονεκτημάτων της. Η αξία της έχει αποδειχτεί επανειλημμένα σε πλήθος
πολέμων μέχρι τώρα και θα εξακολουθεί να αποδεικνύεται έως ότου όλες οι
λειτουργίες της αντικατασταθούν με κάποιο τρόπο από ένα καλύτερο
σύστημα.

### Προτεινόμενο Δόγμα Χρήσης

Η χειροβομβίδα κρότου-λάμψης δεν προκαλεί σωματικές βλάβες σε
οποιονδήποτε βρεθεί εντός εμβέλειας. Για το λόγο αυτό η χρήση της είναι
προτιμητέα έναντι των εκρηκτικών χειροβομβίδων ή άλλων εκρηκτικών σε
αποστολές όπου κινδυνεύει άμαχος πληθυσμός.

Αποτελεί αναντικατάστατο όπλο σε οποιοδήποτε περιβάλλον περιέχει πλήθος
τοποθεσιών για κάλυψη. Σε περίπτωση που οι εξωγήινοι έχουν στηθεί και
μας περιμένουν σε σημείο που η κατά μέτωπο επίθεση ισοδυναμεί με
αυτοκτονία, για παράδειγμα πίσω από μια τυφλή στροφή, η ρίψη μίας
χειροβομβίδας κρότου-λάμψης μπορεί να αλλάξει σημαντικά τα δεδομένα προς
όφελός μας. Σε καμία περίπτωση δεν πρέπει να υποτιμάται η χρησιμότητά
της.

### Πρόσθετα

Φυσικά, η χειροβομβίδα κρότου-λάμψης έχει αποτέλεσμα μόνο ενάντια σε
οργανικούς εξωγήινους που έχουν μάτια και αυτιά.

------------------------------------------------------------------------

### Damage Type

- [blast](Damage/blast "wikilink")

### Skill

- [explosive](Skills/explosive "wikilink")

## Links

[Category:General](Category:General "wikilink")
[Category:Weapons](Category:Weapons "wikilink")