## Specyfikacja techniczna: Transportowiec, Klasa Firebird

**POZIOM DOSTĘPU: CZARNY**

Jednostka interwencyjna PHALANX

Dokument techniczny, Kategoria Sigma – tylko do wglądu dowódcy

Sporządzony: 17 Marca 2084

Przez: mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

### Przegląd

Dowódco, pozwoliłem sobie na przejrzenie starych planów dotyczących
transportowców przeznaczonych dla przerzucania żołnierzy PHALANX w
rejony potencjalnego konfliktu. Swoje spostrzeżenia zebrałem w formie
notatek, które zawsze może Pan przejrzeć. Tutaj chciałbym przedstawić je
jedynie w skrócie. Żaden z historycznych prototypów, które skonstruowano
w pierwszym okresie istnienia PHALANX, nigdy nie odbył nawet jednej
misji w terenie. Właściwie większość projektów nie osiągnęła nawet stanu
prototypu, pozostając jedynie na deskach kreślarskich zatrudnionych
przez PHALANX inżynierów. Pomimo tego wybrałem się na wycieczkę do
jednego z zapomnianych przez Boga magazynów rządowych i dokonałem
oględzin jednego z potencjalnych transportowców, skonstruowanych w
poprzednim wieku. Zabrałem z sobą także wysokiego stanowiskiem komisarza
ONZ, wtajemniczonego w sprawy PHALANX, i muszę powiedzieć, że był to
bardzo dobry pomysł. Kupa złomu, którą zastaliśmy na miejscu pozwoliła
mi na łatwe przekonanie rzeczonego komisarza o konieczności
wyasygnowania dodatkowych funduszy na zakup nowego transportowca dla
naszych chłopców.

Po naradzie z naszymi specjalistami ds. aeronautyki zdecydowaliśmy się
na sprawdzoną i cieszącą się dobrymi opiniami wśród fachowców
konstrukcję o nazwie Galeoth, która w naszym wewnętrznym systemie
klasyfikacji określana jest jako transportowiec klasy Firebird. Nasz
nowy zakup wpisuje się idealnie w nasze potrzeby (na tyle, na ile możemy
je na razie przewidzieć). Zbudowany w systemie pionowego startu i
lądowania (VTOL), projektowany był początkowo jako transportowiec
sprzętu przeznaczony do pracy w ciężkich i ekstremalnych warunkach.
Wyposażony w cztery silniki pulsacyjne HM-5600, szybko okazał się jedną
z najlepszych i paliwooszczędnych konstrukcji tego typu, szczególnie
dobrze wypadając w porównaniu z śmigłowcami, których silniki zawierają
dużo więcej połączeń ruchomych, czyniących je mniej niezawodnymi w
ekstremalnych warunkach pogodowych.

Prędkość przelotowa transportowca klasy Firebird to 0,74 Macha, zaś
prędkość maksymalna - 1,03 Macha. Jak uczy jednak doświadczenie,
podróżowanie z prędkością zbliżoną do prędkości dźwięku powoduje
powstawanie groźnych turbulencji i polecane jest tylko w sytuacjach
awaryjnych. Statek wyposażony jest w dziobowy punkt podwieszenia broni
typu powietrze-powietrze bądź działka, oraz możliwość montażu
dodatkowego wyposażenia. Może nim podróżować do ośmiu żołnierzy oraz
jeden Uniwersalny Pojazd Naziemny.

Transportowiec klasy Firebird świetnie wpisuje się w nasze potrzeby.
Jest szybszy niż jakikolwiek helikopter, charakteryzuje się lepszą
manewrowością niż jakikolwiek samolot o zmiennej geometrii skrzydeł i
jest w stanie błyskawicznie wejść do akcji, jeśli tylko zachodzi taka
potrzeba.

Wymaga jednego Dużego Hangaru, posiada jeden dziobowy punkt podwieszenia
średniej wielkości broni.

### Sugerowana Doktryna Postępowania

Podstawową funkcją opisywanego transportowca będzie przerzut naszych
żołnierzy w miejsca potencjalnych konfliktów, zarówno w misjach
antyterrorystycznych, jak i klasycznie wojskowych (np. prób przejęcia
UFO na ziemi).

Zaawansowane systemy podtrzymywania życia wkomponowano w wewnętrzne
wyposażenie statku na wypadek transportu rannych. Powinny one pozwolić
na ustabilizowanie stanu poszkodowanych, podczas gdy żołnierze
zabezpieczą teren akcji – ta faza operacji nie może być pominięta w
planowaniu, nie możemy ryzykować sytuacji, w której część sprzętu Obcych
zamiast trafić do naszych laboratoriów, ozdobi regał w domu jakiegoś
wieśniaka.

Pomimo tego, że Firebird posiada podstawowe uzbrojenie, pod żadnym
względem nie powinien być używany w zastępstwie myśliwców i samolotów
przechwytujących.

### Dodatki

Brak.

Statystyki statku:

*Rozmiar:* 8 m x 30 m x 5 m

*Prędkość przelotowa:* 785 km/h

*Prędkość maksymalna:* 1,083 km/h

*Zasięg:* 18,000 km

*Załoga i pasażerowie:* 3 osoby załogi, 8 pasażerów

*Wyposażenie montowane:* 1 dziobowy punkt podwieszenia (średni), 2
przedziały transportowe, 1 system punktów mocowania pancerza

------------------------------------------------------------------------

## Linki

- [Vehicles & UFOs](Vehicles_&_UFOs "wikilink")

[300px](image:Drop_firebird.jpg "wikilink")

[Category:General](Category:General "wikilink")
[Category:Aircraft](Category:Aircraft "wikilink")