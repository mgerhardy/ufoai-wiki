## Forgatókönyv

### "Bevezetés"

(További fordítások itt: [intro](List_of_msgid#Intro "wikilink"))

## Ufopédia bejegyzések

### "Politikai helyzet az invázió előtt"

2084-ben a Föld jobb állapotban van, mint bármikor az utóbbi egy
évszázadban. A történelemben talán először a béke és a kooperáció az
általános az ellenségeskedés helyett. Az események ilyen módon való
alakulása azonban csak a 21. század kegyetlen történelmének ismeretében
érthető meg.

A 21. század első évtizedében a Közép-Kelet okozta a világ országai
számára a legnagyobb aggodalmat. A feszültség csak növekedett, amikor
Irán, Szíria, Jordánia és Afganisztán a Közép-Keleti Szövetségben, az
iszlám világot összefogó politikai erőben egyesült. Kevéssel ezután az
iraki demokratikus választások nyomán az USA elvesztette az irányítást
az ország felett, és Irak kicsivel később csatlakozott a Közép-Keleti
Szövetséghez Pakisztánnal és Libanonnal együtt. Izrael, mintegy
pánikban, csatlakozott a növekvő Európai Unióhoz, ezáltal kénytelen volt
eltűrni az egyre szigorúbb uniós szabályozásokat az emberi jogokkal és a
hadviseléssel kapcsolatban. Katonai jelenléte a régióban ennek
következtében az évek folyamán egyre csökkent.

2009 és 2010 fordulóján azonban a világ figyelme elterelődött a
Közép-Keletről, ahogy Kína egyre arcátlanabb politikai törekvései
kezdték uralni a közbeszédet. Kína egyre inkább eltávolodott
szomszédaitól az utóbbi években, és 2010 decemberében, évtizedek nyers
szavai és fenyegető ígéretei után katonai invázióval elfoglalta Tajvant.
Az ENSZ kiadott néhány kemény szavú figyelmeztetést, amiket Kína
figyelmen kívül hagyott; a nemzetközi közösség vitatkozott egy sort a
problémán, aztán nem tett semmit.

A Második Hidegháború az Egyesült Államok és Kína között akkor kezdődött
el, amikor Kína 2012-ben annektálta Észak- és Dél-Koreát, miután
titkosügynököknek sikerült kiiktatniuk az Észak-Koreai nukleáris
arzenált egy háromnapos invázió idejére. A jól képzett, jól felszerelt
Néphadsereg létszáma messze felülmúlta a koreai egységekét; elfoglalták
mindkét országot, még mielőtt a koreaiak tengerentúli segítséget
kaphattak volna. A lépés csak fokozta az ENSZ haragját, és évtizedekig
tartó elhidegülést hozott a kínai-orosz kapcsolatokban is.

A tetőfokára hágott nemzetközi feszültség folyamatos maradt az
elkövetkező évtizedekben, az újonnan Kínához csatolt területeken
folyamatosan napirenden voltak a lázadások, de valójában sem Kína, sem
az Egyesült Államok nem állt készen arra, hogy felvállaljon egy
nukleáris háborút.

A háború technikai értelemben 2031-ben ért véget, amikor az Egyesült
Államok gazdasága összeomlott, nem bírva tovább fedezni az elképesztő
méretű katonai kiadásokat, és akkora deficitet termelt, amely meghaladta
az ország éves bruttó nemzeti össztermékét. A hidegháború alatt egyre
szabadelvűbbé váló Kína úgy vette magára a világ vezetőjének szerepét,
hogy valójában fogalma sem volt, mit kell azzal kezdeni. Vezetői talán
megrészegültek a hatalomtól, egy kicsit túl éhesek, túl büszkék voltak;
a hadsereget használva fel céljaik eléréséhez, megpróbáltak visszatérni
a huszadik század brutális sztálinista elnyomó rendszeréhez. A lakosság
azonban ezt már nem tűrte el.

Az elkövetkező polgárháború borzalmasabb volt, mint a Földön addig
bármi. Katonatisztek gyakran nevezték Vietnam és az Első Világháború
keverékének. Teljes populációkat bombáztak porrá, hadifoglyok tömegeit
végezték ki, és 2034. június 7-én taktikai nukleáris támadást hajtottak
végre Sanghajban, Szöulban és Új-Delhiben: a kormánypártiak hat 50
kilotonnás bombát dobtak ezekre a keményen védelmezett lázadó városokra,
elpusztítva a felkelőket és a civileket is, akikért azok küzdöttek.

A kormánypárti hadsereg a következő napokban tömeges dezertálási hullám
kezdődött; végül is ez volt az az esemény, amely a kormány vesztét
okozta. Több mint hatmillió ember halt meg, mire a kormánypárti erők
foggal-körömmel küzdő, a felperzselt föld taktikáját alkalmazó maradékát
2036. augusztus 15-én az Indiai-óceánba szorították. Ez a nap számít
hivatalosan a Hidegháború utolsó napjának.

### "A háború után"

#### Ázsiai Köztársaság


A hidegháború végét követő években a kommunizmus előtt használt nevét
felvevő, átalakuló Kínai Köztársaság lassan lemondott az elfoglalt
területek feletti uralmáról, beleértve azokat is, amelyeket évszázadok
óta hatalmában tartott, és választást kínált nekik a függetlenség és az
újjáalakuló köztársaságban egyenlő jogú és megbecsült tagként való
részvétel között. A polgárháború során a felkelők oldalán harcoló Tajvan
csatlakozott először az új Köztársasághoz; az anyaországgal való
nézeteltérései lassan rendeződtek a kommunista kormány bukása után.
Tajvan hamarosan lényeges elemmé vált az új központi kormányzatban, és
az elfogott kommunista vezetők közül számtalant küldött a Hágai
Nemzetközi Bíróság elé. A szintén felkelő Észak-Korea is a
Köztársaságban való megmaradást választotta, látva a nagyobb gazdasági
növekedés és a diktatúrától való megszabadulás lehetőségét. És nem is
kellett csalódnia. A kínai gazdaság újjáéledésének folyamatát csodának
titulálták a kortárs történészek. Az első nanotechnológiai áttörések,
amelyek kínai tudósok eredményei voltak, jövedelmező orvosi-ipari
szerződéseket eredményeztek a világ minden részével. A régi gyűlölet és
bizalmatlanság ellenére lassan a többi kelet-ázsiai ország is
csatlakozott a Köztársasághoz, amely hamarosan az Ázsiai Köztársaság
nevet vette fel új tagjai tiszteletére. Végül Japán is belépett, hogy
támogassa lankadó gazdaságát és segítsen népességcsökkenési problémáin.

<!-- -->


A polgárháború emlékeit még frissen őrző Köztársaság hű maradt
céljaihoz. Évek alatt a reputációja növekedett a tagországokkal való
jóhiszemű bánásmódnak köszönhetően, és hamarosan elfogadták mint az
ázsiai emberek milliárdjainak közös képviselőjét.

<!-- -->


Mára az Ázsiai Köztársaság gazdasága majdnem helyreállt a
nanotechnológia és a holográfia kereskedelemben való megjelenésének
köszönhetően. Erős és fejlett hadereje van, a többi országénál magasabb
színvonalú kiképzéssel.

#### A Forradalmi Államok


Az Egyesült Államok és Kína egymást követő bukásával a szocialista
gondolat a háború utáni években felváltva erősödött és gyengült
Dél-Amerikában. Az USA gazdasági összeomlása segítette az eszme
elterjedését, néhány országot messzire sodorva a kapitalizmus
befolyásától; és minthogy a legtöbb országban a demokratikus
berendezkedés váza már kialakult, a népuralom ideáját első ízben
lehetett korrupció nélkül megvalósítani. Az új politikai hullám a
demokrácia és a valódi szocialista eszme egyesítését ígérte. Aztán az
egész világ elborzadva figyelte a közvetlen televíziós közvetítéseken
Sanghaj lebombázását. Ez az esemény jócskán visszavetette az új eszme
terjedését: bárki láthatta, mi lesz a forradalmi eszméből, ha a
diktatúra és a totalitarianizmus irányába csúszik el.

<!-- -->


Válaszul a veszélyes eszme térnyerésére, egyes diktatúrák vezetői
megpróbálták még keményebb eszközökkel megszilárdítani a hatalmukat. Ez
óriási ellenhatást váltott ki a nagyobb demokratikus országokban,
különösen Kubában, Brazíliában és Argentínában. Dél-Amerika utolsó
diktátorai hirtelen támogatók nélkül találták magukat. Egyik a másik
után omlott össze a társadalmi és politikai nyomás alatt: választott
képviselőkkel cserélték fel őket. Az eszme terjedése felgyorsult
ahelyett, hogy megállt volna. Egyre inkább nőtt a nemzetközi
kereskedelem, egyre közelebbi lett az integráció, és végül követték az
európai példát a belső határok megnyitásával. Új országúthálózat
segítette a gazdaság erősödését és a művelhető terület jobb
kihasználását. Dél-Amerika természeti kincseit megcsapolták, és
megkérték az árát minden egyes kapavágásnak.

<!-- -->


Mára a tagországok közti egyesülés annyira szoros lett, hogy egyetlen
egységként emlegetik őket: a Forradalmi Államok. Egy közös kormányzat
képviseli a teljes kontinenst. A gazdasági erejüket egyedül a
Nagy-Európai Unióé múlja felül. Haderejük kicsi, de a legmagasabb
színvonalú felszereléssel rendelkezik. Kiképzésük átlagos.

#### Egyesült Amerika


Ahogy az amerikai gazdaság összeomlása elkezdődött a 2020-as évek vége
felé, egyre több ember hagyta el otthonát, és vándorolt el Kanada és
Mexikó zöld mezőire. A dollár értéke, emberek millióit elszegényítve,
addig elképzelhetetlen mélységekbe süllyedt, végül a Valutaalap és a
nemzetközi banki közösség rögzítette az árát. Az országban brutális
reformfolyamatot indítottak, a katonai arzenál több mint felét fel
kellett számolni vagy le kellett állítani. Hogy az ország képes legyen
visszafizetni a tizenhat trillió dolláros adósságot, a kamatlábat
befagyasztották, az export a műszaki és luxusjavak irányába tolódott el.
A NASA újraszervezése után sikerült előállítani egy működőképes
űrhajóprototípust, és ezzel az űr pénzforrássá vált az összeomlás utáni
USA számára; Cape Canaveral ajánlotta a legolcsóbb űrkilövéseket a
Földön, először a prototípussal, később újabb, fejlettebb űrhajókkal. Ez
sokat segített az országnak, hogy megtalálja a válságból kifelé vezető
utat.

<!-- -->


Az észak-amerikai országok kooperációja a Kanadától és Mexikótól érkező
pénzügyi segítséggel kezdődött. A két ország USA felé menő exportja
vészesen lecsökkent, ezért segíteni akartak legfontosabb kereskedelmi
partnerük stabilizálásában. A kivándorlók növekvő száma szintén
elősegítette a szorosabb kötődések kialakulását. 2042-ben aztán, egy
váratlan politikai fordulattal, egy amerikai kivándorlót, Esteban
Villa-Lobos Garciát választották Mexikó miniszterelnökének.

<!-- -->


A választás nagyon szoros csata volt: két újraszámlálás után, 2042.
júliusában iktatták be az új elnököt. Személyes vonzereje és politikai
ígéretei azonban végül mellé állították az ország lakosságának nagy
részét, és ő ekkor indítványozta a Holnap Tervet. Ennek lényege Mexikó,
Kanada és az USA egyesülése volt, Észak-Amerika régi erejének
visszanyerése érdekében. Sok vita után, a népszavazásokon mindhárom
országban a többség elfogadta a Holnap Tervet; 52% az USA-ban, 64%
Kanadában, és 71% Mexikóban. Az egyesülés 2050-ben történt meg, Egyesült
Amerikát a világ domináns politikai erői közé emelve. A virágzó űripar
az új ország közös értéke lett, és minden nehézség ellenére
Észak-Amerika stabilan haladt a talpraállás felé.

<!-- -->


Mára az Egyesült Amerika adósságállománya tizenhat trillió dollárról
kettőre csökkent, és az életszínvonal megközelíti az összeomlás előttit.
Az Egyesült Amerikának van a világon a legfeljettebb űripara; a
kereskedelmi űrkilövések nagyjából 70%-át a NASA hajtja végre. Az export
mértéke óriási, minden más országba szállítanak; előrejelzések szerint
három éven belül az ország fizetőképessége a régi lesz. Katonailag az
Egyesült Amerika a leggyengébb az államszövetségek közül. Csak egy kis
önkéntes hadserege van, kis katonai költségvetéssel, a Valutaalap
utasítása szerint; ugyanakkor ez a sereg kiválóan képzett és
gyorsreagálású, az ország bármely pontját két órán belül képes elérni.

#### Nagy-Európai Unió


Az Európai Unió lassan, de biztosan egyre távolabb és távolabb
terjesztette határait az évtizedek során. Először kelet felé, amikor
2011-ben tagjelöltjévé fogadta Izraelt, majd mind Izrael, mind
Törökország teljes jogú tag lett 2017-ben. Néhány atlanti sziget is
csatlakozott ekkor, így a 2017-es az Unió legnagyobb bővítése lett a 21.
században.

<!-- -->


Izrael sokat vitát kiváltó felvétele után az EU szigorúbb törvényeket
fogadott el az emberi jogokkal, a vallásszabadsággal és az állam és az
egyház szétválasztásával kapcsolatban. Az EU volt az első nyugati
nagyhatalom, amely hivatalosan elismerte a Közép-Keleti Szövetséget, és
azzal - az Egyesült Államok tiltakozása ellenére - közeli kapcsolatokat
kezdett kialakítani, hogy a kultúrák összeütközését és a terrorizmus
veszélyét enyhítse. A kezdeményezés jobbára sikerrel is járt.

<!-- -->


2028-ban - az USA-ból felé irányuló bevándorlási hullám által egyre
erősebbé váló - Grönland hivatalosan deklarálta Dániától való
függetlenségét. Nem volt háború; a dán kormány vonakodva elismerte a
függetlenséget az európai országok nyomására. A következő hónapokban
Grönland mint protektorátus akart csatlakozni az Európai Unióhoz, aztán
elfogadta az Unió teljes jogú tagságra vonatkozó ajánlatát. Ez, és az
USA-tól elszakadt néhány atlanti sziget, késztette a szervezetet arra,
hogy a nevét Nagy-Európai Unióra változtassa.

<!-- -->


A Második Hidegháború utáni években a NEU mindig a politikai élet
előterében volt. Ez volt az egyetlen nyugati államszövetség, amely a
Közép-Keleti Szövetséggel együttműködve nem szavazott bizalmat a régi
ENSZ-nek, miután az képtelen volt cselekedni a kínai terjeszkedés és az
azt követő polgárháború ügyében. A NEU nagyon támogatta a Szövetség
erőfeszítéseit egy olyan új ENSZ megalapítására, amely korrekt
képviseletet kínált volna a világ összes országa számára.

<!-- -->


Mára a NEU a legerősebb gazdasági és politikai erő a Földön, ugyanakkor
a bürokrácia nagy mértéke és a - nem mindig egyet akaró - tagok nagy
száma miatt igen lassan mozdul a szervezet. Hadereje nagy és erős, de az
integrációja gyenge, minden egyes hadsereg ragaszkodik a saját nyelvéhez
és hagyományaihoz; a csapatok együttműködését nehéz elérni, ez
hosszadalmas politikai tárgyalásokat igényel. A NEU biztosítja az
ENSZ-csapatok nagy részét is, ezeket azonban eddig még csak
békefenntartói feladatokra használták. A NEU hadseregeinek állapota
kemény viták tárgya Brüsszelben, de döntés egyelőre nincs a láthatáron.

#### Közép-Keleti Szövetség


A Közép-Keleti Szövetség felemelkedése meglepetés volt mindenki számára,
beleértve az érintett lakosságot is. Pusztán azért alapították, hogy
gyengítsék a nyugati befolyást Keleten, s az alapító tagok - Irán,
Szíria, Jordánia és Afganisztán - egyáltalán nem feltételezték, hogy egy
évtizednél tovább fenn fog állni: úgy gondolták, ennyi idő elmúltával
széttöredezik majd a benne egyesülő sok különbség miatt.

<!-- -->


A Második Hidegháború mindent megváltoztatott. A Kínai Népköztársaság
nem volt többé megbízható szövetséges a Nyugat ellen; egyre nagyobb
fenyegetéssé vált, Nepálra, India darabjaira és talán még a nyugati
határainál levő szuverén államokra is mind mohóbb pillantásokat vetett.
Pakisztán, Tádzsikisztán és Kirgizisztán belépett a Szövetségbe, hogy
megvédjék magukat az inváziótól, és nem egészen egy évvel később az arab
szubkontinens is csatlakozott, hogy javítsák a Nyugattal az
összeköttetéseiket. Még mielőtt bárki észrevette volna, erős politikai
blokk kovácsolódott, amely csaknem az egész Közép-Keletet magába
foglalta, és ez az állapot egyszerűen túl jó volt ahhoz, hogy hagyják
összeomlani. A Szövetség, immár az Európai Unió által elismerve, harcra
készen lépett a nemzetközi színpadra; ők birtokolták a Föld megmaradt
olajkészletének nagy részét, és ezt a tényt ki is akarták használni.

<!-- -->


A Szövetség gazdasági ereje úgy nőtt, ahogy a külső olajkészletek egyre
csökkentek. A gyógyszeripari cégek lassan Keletre települtek, az
egyetlen helyre, ahol az olaj könnyen elérhető és olcsó volt. Ez és a
többi nyersolajat igénylő ágazat tette lehetővé Közép-Keletnek, hogy
túlélje az orosz 'nukleáris forradalmat' és az azt követő kivándorlási
hullámot. Terjeszkedését Egyiptommal, Üzbegisztánnal, Türkmenisztánnal
és Afrika egyes Vörös-tenger menti részeivel folytatta. A vörös-tengeri
régió pacifikálása gyorsan meg is történt, amikor a Szövetség bevonult a
katonai erejével az új afrikai tagok megsegítésére.

<!-- -->


Mára a konjunktúra a Közép-Keletet a dogmák felől a világi törvények és
a nemi egyenlőség irányába fordította. A tagországokat még mindig
egyének irányítják - szultánok, emírek, királyok, elnökök és tábornokok
-, de hatalmukat a Szövetség többi tagja ellenőrzi, olyan uralkodók,
akik nem óhajtják kollégáikat a korlátaik túllépésén kapni. A politikai
véleményeltérést ugyan tolerálják az EU és a többi ország nyomására, de
a legtöbb tagállamban még 2084-ben sincs működő demokratikus
berendezkedés.

<!-- -->


A Szövetség katonai ereje nagy, gyors és erős, a legkiválóbb és
legjobban felszerelt erők egyike a világon, és megengedőbb szabályokat
alkalmaz harci helyzetekben, mint az Egyesült Amerika vagy az Ázsiai
Köztársaság. Az 'elfogadható civil veszteségekre' vonatkozó
törvénycikkelyük nagy vihart kavart szerte a világon, de a Szövetség
négy évtized óta makacsul hatályban tartja azt.

#### Új Afrika


Az erőszak és viszálykodás közt született Új Afrika az elkülönülésben
találta meg egyesítő erejét. A kontinens a 21. század első három
évtizedében is csak hanyatlott, ahogy azt tette régebben is,
polgárháborúk, etnikai tisztogatások, elképzelhetetlen embertelenségek
közepette. 2039-ben aztán néhány közép-afrikai ország nagy, közös
vállalkozásba fogott a hírhedt gyémántkartellek ellen, hogy megszerezzék
az azok által termelt jövedelmet hosszútávú nemzeti fejlesztések
céljából.

<!-- -->


A terv katonai és gazdasági vérfürdőt eredményezett. Az ENSZ
intézkedéseket hozott a harcok megfékezésére, de tehetetlenebb volt,
mint valaha, és nem ért el semmiféle eredményt. Ám a közép-afrikai
nemzetek ligájához hamarosan újabb államok csatlakoztak, belefáradva a
nyugati cégcsoportok élősködésébe, és hosszú évek elkeseredett küzdelmei
után lassan felülkerekedtek a kartelleken, egyiken a másik után. Így a
hatalmukba került jópár a világ legnagyobb és legfejlettebb gyémánt- és
aranybányái közül, s ez egyesített területüket a világ legnagyobb
gyémántszállítójává tette. És a harc ráébresztette őket még egy dologra:
arra, hogy mire képesek együtt. Új Afrika magva így megszületett.

<!-- -->


A kartellellenes háborúba bevont valamennyi nemzet, kivéve az Óceániai
Nemzetközösséghez és a Közép-Keleti Szövetséghez tartozókat, egyre
szorosabb együttműködésbe kezdett: példát véve Dél-Amerikáról,
megbízható közös úthálózatot építettek, megkönnyítve a kereskedelmet és
a kommunikációt, és lehetővé téve az élelem sokkal jobb elosztását. A
következő harminc év alatt az Új Afrika felszámolta határai között az
éhezést. Az országhatárokat az etnikai függetlenségi igényeknek
megfelelően szabták át, és bevezették az állami finanszírozású általános
egészségügyi ellátást, ami majdnem anyagi csődöt is okozott a még
törékeny gazdasági rendszerben; a trópusi keményfa és az egzotikus
gyümölcsök fenntartható termelése és kereskedelme ugyanakkor új
exportlehetőségeket teremtett. Az újkeletű együttműködés most először
tette lehetővé kontinensközi ármegállapodások megkötését. Ahogy a
Forradalmi Államok, lassan az Új Afrika is rákényszerítette a világ
többi részét, hogy minden áruért és szolgáltatásért méltó árat fizessen.

<!-- -->


Ma az Új Afrika még mindig a gazdaságilag leggyengébb nagyhatalom, de
gyorsan növekszik. Nagy, motivált állandó hadserege van, de a
felszerelés gyenge, jórészt az USA által leselejtezett, illetve majd
száz éves szovjet eszközökből áll. A csapatok nem túl könnyen mozdulnak
a szállítóeszközeik gyakori hibái és a kontinens geográfiai
tulajdonságai miatt, így gyakran a legtöbb, amit tehetnek, hogy
végignézhetik az UFO-k landolását, és őrjárataikkal kordában tartják az
orvvadászatot és a csempészetet.

#### Oroszország


Oroszországnak évtizedekbe telt a Szovjetunió bukása utáni talpraállás
és a szovjet gazdasági rendszer által okozott károk helyreállítása.
A 21. század első feléig nyílt seb volt a világ testén, ahogy hiába
igyekezett elnyomni a folyamatos csecsen lázongást, hiába próbálkozott a
reformokkal 70 évnyi állami elnyomás után, hiába próbálta visszanyerni
régi szuperhatalmi helyzetét.

<!-- -->


A dolgok akkor kezdtek jobbra fordulni, amikor Jevgenyij Karamazov, az
akkori államfő 2047-ben teljes függetlenséget adott Csecsenföldnek. Míg
az új Csecsen Köztársaságban újra fellángolt az erőszak az elkövetkező
hatalmi harcban, Oroszország immár a saját problémáit igyekezett
megoldani, sorsára - és persze a vérengzést megállítani igyekvő megújult
ENSZ gondoskodására - hagyva a kis országot. A harcok csak hosszú idő
múltán csendesedtek el, és Csecsenföldnek ekkor sem volt más lehetősége,
mint visszatérni Oroszország anyácska szárnyai alá - igaz, most már
elismert, független hatalomként.

<!-- -->


Az orosz gazdaság felemelkedése - a közép-keleti olajtartalékok apadása
által is megtámogatva - akkor indult meg, amikor új, a kemény orosz
télnek ellenálló felszereléssel mind több szibériai olajmezőt sikerült
kiaknázni. Új nukleáris erőművek is épültek, és Oroszország sokat
áldozott arra, hogy ezek egyre kisebbek és biztonságosabbak legyenek,
valamint, mindenek előtt, működésük fenntarthatóvá váljon. Ennek
jegyében a dúsított uránium helyett tóriumot kezdtek használni bennük a
nukleáris energia forrásaként, és 2004 és 2011 között az
"energiaerősítőn", egy újfajta fissziós reaktoron alapuló prototípusok
tesztelését kezdték meg Róma közelében. Kettő ezek közül képes volt
felhasználni a leszerelt nukleáris fegyverekből és régi atomerőművek
nukleáris hulladékából származó plutóniumot is.

<!-- -->


Később, a csecsen függetlenség nyolcadik évében, Oroszország "nukleáris
forradalma" újabb fordulópontjához érkezett a kimerült fűtőelemek
utófeldolgozási eljárásának feltalálásával, amellyel az energiaerősítők
hulladékának 90%-át nem sugárzó anyagokká tudták alakítani évszázadok
helyett hetek alatt. Az oroszok gyakorlatilag máról holnapra megoldották
a világ energiaválságát; a nukleáris fisszió biztonságossá és viszonylag
tisztává vált, és a világ tóriumforrásai nagyjából 3000-ig elegendőek
lesznek.

<!-- -->


Mára sok ex-szovjet köztársaság újra csatlakozott Oroszországhoz -
követve más nagyhatalommá egyesülő országok példáját -, égve a vágytól,
hogy kihasználják az Oroszország fő exportcikkét képező áramtermelést és
nukleáris technológiát. A nukleáris forradalom ma is folytatódik, a
fúziós energia kereskedelmi forgalomba került, és a technológia továbbra
is fokozatos fejlesztés alatt áll. Bár gazdasági helyzete még most is
problémás, az ország évezredek óta nem volt ilyen jó állapotban - sem a
kánok, sem a cárok, sem a szovjetek alatt. Katonai ereje kissé elavult,
de jól képzett, fegyelmezett, professzionális, és nem kell tartania
emberhiánytól sem.

#### Óceániai Nemzetközösség


A Nemzetközösség, a régi Brit Birodalom tagjaiból álló politikai
tömörülés, a Második Hidegháborúban sokat veszített a befolyásából.
Először Pakisztán vágta el hozzá fűződő kötelékeit és csatlakozott a
Közép-Keleti Szövetséghez, majd az Egyesült Államok összeomlásával
Nagy-Britannia és Kanada egyre inkább a saját gondjaikkal kezdtek
törődni, és részvételük nullára csökkent. 2030-ra már csak névleg voltak
tagok.

<!-- -->


Kínának a hidegháború alatt egyre növekvő hatalma a katonai költségvetés
bővítését hozta Indiában és Ausztáliában, a megnövekedett kiadásokat a
két ország gazdasági ereje csak problémásan fedezte. 2035-ben India a
kínai polgárháború csatatere lett. A harcedzett kínai kormánycsapatok
kevés, de annál véresebb ütközetben könnyűszerrel legyőzték az indiai
hadsereget, és a lázadók üldözése közben az ország nagy részét
elfoglalták.

<!-- -->


Ausztrália néhány dél-afrikai nemzetközösségi tagállammal együtt
teljeskörű katonai intervencióval válaszolt az Indiát ért támadásra, és
pár hétnyi brutális küzdelem után az ausztrál hadosztályoknak sikerült
összekapcsolódniuk a kínai lázadókkal és az indiai egységek maradékával.
2036-ban együtt csaknem megsemmisítették a kormánycsapatokat még a
megadás előtt.

<!-- -->


Nagy árat fizettek a győzelemért. India meghódított részein kő kövön nem
maradt, az országnak nem volt kormánya Új-Delhi lebombázása miatt, és
éhínségek is kezdték pusztítani a populációt. Az indiaiak az ország
értéktelenebb, határ menti részeit átengedték más államoknak, vagy
függetlenséget adtak nekik. A megmaradt nemzetközösségi tagok
belekezdtek India újjáépítésébe, bár többen félbehagyták a munkát,
elhagyták a Nemzetközösséget, és csatlakoztak más növekvő
szuperhatalmakhoz.

<!-- -->


India újraélesztése egyesítette végül egy nagy állammá a
Nemzetközösséget, amelynek országai kihasználták geográfiai helyzetüket
az Indiai-óceán körül és a Csendes-óceán déli részén, hogy a vizeiken
áthaladó hajók után stratégiai vámot szedjenek. A nemzetközösségi tagok
közötti szállítás ugyanakkor vámmentes volt, és ez hamar dominanciát
biztosított számukra a szabad piacon. Később, az afrikai
gyémántkartellek bukásával, a Nemzetközösség hozzájutott néhány határain
belül fekvő gazdátlan bányához, és ezeket teljes kapacitásukig ki is
használta.

<!-- -->


Mára a Nemzetközösséget legtöbbször "Óceániai Nemzetközösségként" vagy
egyszerűen csak "Óceániaként" emlegetik. Megalapítása óta számos nem a
Nemzetközösségbe tartozó országot is befogadott, például Madagaszkárt,
Zimbabwét és Indonéziát, kiterjesztve hatalmát az óceániai vizekre. Bár
nem vetekedhet gazdaságilag a gazdagabb szuperhatalmakkal, megtalálta a
saját piaci szegmensét, és azt viszonylagos sikerrel virágoztatja.

<!-- -->


Óceánia katonai erejének nagy részét az erős, fejlett haditengerészet
teszi ki. Szárazföldi hadserege kicsiny a többi politikai tömörüléséhez
képest, és csak védelmi célokat szolgál. Kiképzése és felszerelése
közepes, de vészhelyzetben viszonylag gyorsan tud reagálni.

#### tech-fa bejegyzés

    tech news_initial_political_situation
    {
        type news
        name "_Political situation before the invasion"
        description "_news_initial_political_situation_txt"
        up_chapter news

        requires_AND { initialaaa }
        time 0
    }

### "A PHALANX és Bombay utóhatásai"

A PHALANX projekt ötlete 1955-ben született meg az Egyesült Államok
Védelmi Minisztériumában, válaszul az UFO-észlelések világszerte növekvő
számára. Az idegen invázió lehetősége bogarat ültetett a politikusok
fülébe, akik a Szovjetunió nukleáris ereje miatt már eddig is aggódtak.
Az ellenséges idegen értelem létezése az univerzumban nagyon távoli
lehetőségnek tűnt, és még inkább az, hogy az idegenek rátalálnának a
Földre az űr végtelen ürességében - de vajon felvállalhatta-e az USA ezt
a kockázatot?

A PHALANX-projekt indítványozói két évet töltöttek azzal, hogy támogató
réteget építsenek ki a hatalom legfelsőbb szintjein. A program először
1957-ben kapott állami támogatást. Az év "fekete költségvetésének" egy
jelentős darabját költötték el egy modern földalatti komplexum építésére
a Nevada sivatagban, valahol a Nellis Légibázis területén. Ez a
komplexum a PHALANX Csendes-óceáni Parancsnoksága volt. A bázist a
létező legkorszerűbb felszereléssel látták el, és összegyűjtötték benne
a világ legjobb koponyáit, hogy kitalálják, hogy küzdhetnének meg a
legeredményesebben egy az USA ellen irányuló idegen támadással.

A projekt az első években sikert sikerre halmozott, kiemelkedő
technológiákat és korábban nem látott dolgok működő prototípusait
fejlesztve, és mindezt a civil szerződéses partnerek által kínált ár
töredékéért. A program természetéből adódóan a PHALANX minden évben
kemény költségvetési viták tárgya volt, de kutatás-fejlesztési
eredmények még a legkeményfejűbb praktikusok szemében is okot
szolgáltattak a támogatására.

De az élet ment tovább, miközben a PHALANX egy olyan dologra
készülődött, amely sohasem történt meg. A vietnami háború a katonai
kiadások hatalmas mértékű növekedését hozta, amelyből nem jutott a
PHALANX-nak és hasonló projekteknek. A több pénzt könyörgő ismételt
kérelmeket a vezérkar elutasította, az 1950-es években indult "hóbortos,
nevetséges" programot még tovább futni is csak a kutatással kapcsolatos
erőfeszítéseik miatt engedték. A kapott pénz csak arra volt elég - ha
egyáltalán -, hogy a régi felszerelést karbantartsák és a laborokat
működtessék belőle.

A PHALANX sohasem heverte ki a háborút. Sohasem kaptak annyi támogatást
többé, mint az '50-es években: a dicsőséges időszak véget ért. Néhány új
technológiát szállítottak még az Öbölháborúban, és történt egy kis
felemelkedés a 21. század elején a szárnyaló amerikai katonai
költségvetésnek köszönhetően, de a kreativitás e rövid fellángolásai
után a projekt újra jelentéktelenségbe süllyedt.

A Második Hidegháború az utolsó életet is kiszívta belőle. A
parancsnokok küszködtek, hogy életben tartsák annak ellenére, hogy annyi
pénzt sem kaptak, amiből a gépeiket a levegőben tarthatták volna, de még
a mesterséges pókselyem felfedezése sem menthette ki őket az USA
összeomló gazdaságának romjai alól. Az ország csődje minden nem
nélkülözhetetlen katonai programot elfojtott az országban, egyiket a
másik után - a PHALANX végül 2027-ben került ki a költségvetési tételek
közül, öt hónappal a hetvenedik születésnapja után. A legénységet
elbocsátották, a bázist lebontották, az egyedülálló felszerelést
raktárakba hordták. A projekt gyorsan a feledés homályába veszett.

2084\. március 9-én egy idős embernek jutott újra eszébe, aki emlékezett
arra, hogy valaha olvasott róla egy poros aktában.

A bombayi események borzalma és iszonyata megrázta a világot. Az, hogy
létezik-e intelligens idegen élet az univerzumban, többé nem hit kérdése
volt: nemhogy létezett, de a legrosszabb módon vette fel a kapcsolatot
az emberiséggel. A bombayi mészárlás nagyobb és feltűnőbb volt annál,
hogy a Föld kormányai titokban tarthatták volna. A füstölgő, véres
utcákat mutató felvételek bejárták a világ televíziókészülékeit. Az
idegenek nem hagytak más bizonyítékot maguk után a létezésükről:
szorgalmasan összeszedték a halottaikat, és a technológiájuk minden
elejtett töredékét összegyűjtötték, mielőtt távoztak. A pánik
bozóttűzként terjedt a közvetítések nyomában, és a helyzet csak rosszabb
lett, amikor a bonni, johannesburgi és bangkoki mészárlás is
nyilvánosságra került. A világ, amely tudta, hogy meglátogatták, csak
most kezdett ráébredni, hogy háborúban áll.

A világ vezetői őrült sebességgel keresték a megoldást. Az ENSZ több
mint egy hétig folyamatosan ülésezett. Villámgyorsan készítették és
vetették el az újabb és újabb terveket. A Föld teljességgel védtelen
volt az idegen támadás ellen, katonailag és pszichológiai értelemben
egyaránt. Senki sem készült fel egy ilyen esetre, hiszen az erről szóló
ítéletnapi forgatókönyv egy volt azok közül, amelyek mellőzve,
olvasatlanul porladtak valahol egy stratégiai tervezőiroda
faliszekrényében. A világ válaszokat követelt, amiket senki sem tudott
megadni. Az ENSZ csak néhány jelképes gesztust tudott tenni: a
Biztonsági Tanács parancsára a NASA evakuálta mind a két nemzetközi
űrállomást, valamint a holdi állandó kolóniát, és az összes tervezett
marsi missziót törölték a naptárból. Ám mindenben, ami valójában
számított, az ENSZ döntésképtelen volt. Egyes országok hatalmas
orbitális védelmi rendszereket akartak építeni, mások amellett
kardoskodtak, hogy az ENSZ engedélyezze a nukleáris rakéták alkalmazását
az UFO-elfogáshoz. Megint másoknak még értelmetlenebb terveik voltak. A
helyzet a napok múlásával egyre rosszabb lett - míg végül egy idős
diplomatának eszébe jutott a PHALANX projekt.

Az ENSZ teljes hozzáférést kapott a projekt régi aktáihoz, és
megdöbbenéssel nyálazták végig a régi haditerveket, tervrajzokat,
felszerelést és képzési útmutatókat: a részletes forgatókönyvet egy
idegen invázió esetére. Azonnal eldöntötték, hogy újraélesztik,
felszerelik és bevetik a PHALANX-ot a Föld védelmében. Ehhez, mivel
mindenki, aki valaha része volt a PHALANX-nak, már halott vagy harcra
alkalmatlan volt, új legénységet toboroztak.

Egyhangú szavazással eldöntötték, hogy a programot titokban tartják,
amennyire csak lehetséges, és csak a legmagasabb rangú politikusokat és
katonai parancsnokokat avatták be. Az embereket ködösítéssel és édes
hazugságokkal nyugtatták meg, míg a gondosan kiválogatott csapat a
PHALANX feltámasztásán és harcképes állapotba hozásán fáradozott. A régi
felszerelések helyét lenyomozták, és elővették őket az omladozó
raktárakból; töredező papírú kézikönyveket poroltak le,
fegyverkészleteket készítettek újra elő a használatra. A nyolc politikai
erő titkos támogatásával a projektnek már megvolt a kellő anyagi ereje,
fegyverzete és legénysége a háborúzáshoz.

Egyvalami hiányzott csak: egy vezető.