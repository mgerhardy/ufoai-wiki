## Specyfikacja techniczna: Pistolet kal. 7.62 mm

**POZIOM DOSTĘPU: ŻÓŁTY**

Jednostka interwencyjna PHALANX

Dokument techniczny, Kategoria Delta

Sporządzony: 20 Marca 2084

Przez: mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Atak Obcych przeprowadzony na Bombaj jasno dowiódł niewątpliwej przewagi
technologicznej wroga. Niezdolność wojsk Sprzymierzonych do uzyskania
wymiernych efektów bojowych podczas próby kontrofensywy ujawniła poważne
słabości dotychczas stosowanych środków uzbrojenia i treningu
taktycznego. Kompletne wykrwawienie trzech doborowych batalionów
pozwoliło jedynie powstrzymać niewielkie siły obcych, praktycznie nie
zadając przeciwnikowi poważniejszych strat. Zadaniem nowo tworzonych sił
PHALANX będzie zmiana tych statystyk na naszą korzyść; do tego potrzebne
będzie wszystko, co dzisiejsza ziemska technologia ma do zaoferowania.

Powołanie do życia programu "Excalibur" miało na celu wyselekcjonowanie
najlepszych na Ziemi broni oraz innych środków nowoczesnego pola walki.
Podstawowym kryterium wyboru było założenie najwyższej efektywności
bojowej podczas starcia z Obcymi.

Na przełomie XX i obecnego wieku rozwój technologii wojskowych w
dziedzinie osobistego opancerzenia doprowadził do sytuacji, w której
kategoria broni krótkiej znacznie straciła na znaczeniu jako element
wyposażenia żołnierzy. Pistolety i rewolwery stanowiły (i do dziś
stanowią) podstawowe uzbrojenie policji i służb porządkowych, jednak na
polu walki zbyt często okazywały się tragicznie nieskuteczne.

Ten stan rzeczy uległ pewnej zmianie wraz z wynalezieniem kilka lat temu
nowego rodzaju prochu, pozwalającego na uzyskiwanie znacznie wyższych
prędkości wylotowych pocisków niż dotychczas. Kolejna generacja
pistoletów i rewolwerów, wykonana z superwytrzymałych stopów, odpornych
na bardzo wysoką energię eksplozji nowego prochu, wkroczyła przebojem na
rynek handlu bronią. Wśród wielu nowych modeli, na szczególną uwagę
zasługuje rosyjski pistolet Dolvich DV762. Dzięki użyciu sprawdzonych
rozwiązań konstrukcyjnych i nowych materiałów, prosty w budowie i
niezawodny Dolvich doskonale wpisuje się w tradycję solidnych broni
pochodzących z tego regionu.

Z pewnością nie jest to broń nadzwyczaj uniwersalna, ale nigdy też taką
nie miała być. Wszystko w konstrukcji tego pistoletu zostało
podporządkowane osiągnięciu perfekcji w jednym parametrze – zdolności
penetracji pocisku z niego wystrzelonego, a to bez wątpienia udało się
osiągnąć. DV762 używa zmodyfikowanej amunicji kalibru 7.62 mm, a jego
magazynek mieści 12 nabojów. Ogień może być prowadzony w dwu trybach –
półautomatycznym i powtarzalnym (jeśli wybrany jest ten ostatni,
wystrzeliwane są trzy naboje w serii za jednym pociągnięciem spustu).

Z bardzo wysoką zdolnością penetracji pocisków nieodłącznie związana
jest pewna wada, od której DV762 nie jest wolny. Wystrzelona z niego
kula, przebijając pancerz, na ogół przebija czysto także tkanki,
zatrzymując się dopiero w kolejnej warstwie pancerza lub też przechodząc
na wylot. Nie ulega przy tym odkształceniom lub rozpadowi, co znacznie
zwiększałoby obrażenia przez nią powodowane. Ze względu jednak na
specyficzne realia walki toczonej przez żołnierzy PHALANX
zdecydowaliśmy, iż najważniejszą cechą broni krótkiej wybranej do
naszego arsenału pozostaje pewność przebicia pancerza wroga.

W specyfikacji wewnętrznej PHALANX opisywany pistolet uzyskał oznaczenie
P-12.

### Sugerowana Doktryna Postępowania

Pistolet P-12 musi być traktowany jako broń dodatkowa, będąca formą
ubezpieczenia na wypadek awarii podstawowej broni żołnierza. W walce na
bardzo bliski dystans P-12 może być znacząco skuteczniejszy niż nóż
bojowy.

Ze względu na swoją niską wagę i poręczność, opisywany pistolet może być
wykorzystywany przez techników, sanitariuszy i inny personel pomocniczy.

### Dodatki

P-12 nie jest bronią skuteczną w walce z bojowymi robotami Obcych.

------------------------------------------------------------------------

### Typ uszkodzeń

- [normal](Damage/normal "wikilink")

### Zdolność

- [close](Skills/close "wikilink")

## Linki

- [Magazynek do pistoletu kal. 7.62
  mm](Ekwipunek/Amunicja/Magazynek_do_pistoletu_kal._7.62mm "wikilink")

[Category:General](Category:General "wikilink")
[Category:Weapons](Category:Weapons "wikilink")