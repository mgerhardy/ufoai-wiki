## Specyfikacja techniczna: Duży hangar UFO

**POZIOM DOSTĘPU: CZARNY**

Jednostka interwencyjna PHALANX

Dokument techniczny, Kategoria Sigma - tylko do wglądu dowódcy

Sporządzony: 19 Marca 2084

Przez: mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Oto ukończone plany naszych nowych hangarów UFO. Zaprojektowano je do
przetrzymywania pojedynczego przechwyconego statku Obcych na czas
demontażu i będą zajęte, dopóki pojazd nie zostanie całkowicie rozebrany
na części składowe, które następnie trafią do magazynu. Wymaga to
znacznych nakładów zanim uzyskamy możliwość przechowywania i
wykorzystywania odzyskanych elementów UFO. Przeprowadzanie tych prac w
terenie jest wysoce niewskazane. Może to być niebezpieczne dla zdrowia i
życia naszych inżynierów oraz naukowców, przyciągnąć szabrowników i
niewątpliwie drastycznie obniżyć bezpieczeństwo i tajność naszych
działań.

Jak ważnym zadaniem jest badanie przechwyconych UFO, powinno być
oczywiste. Da to nam wgląd w sposób działania i pozwoli poznać słabe
strony statków Obcych, a być może zaowocuje odkryciem nowych technik,
które pozwolą zwiększyć efektywność naszych własnych maszyn. Kiedy
przechwycone UFO zostanie zabezpieczone do transportu, jest przenoszone
do bazy PHALANX przy pomocy śmigłowców transportowych. Całość operacji z
tym związanych jest przeprowadzana przez lokalne siły ONZ, aby zluzować
nasze ograniczone zasoby.

Duży hangar UFO może przechowywać jeden statek Obcych o określonej
wielkości. Sklasyfikujemy każdy rodzaj UFO zaraz po tym, jak go
napotkamy, i określimy, jaki hangar jest wymagany do jego
przetrzymywania.

Duży hangar UFO wymaga elektrowni, aby zaspokoić wymogi urządzeń o
wysokim poborze mocy oraz wymogi plazmowych narzędzi tnących. W celu
przeprowadzenia demontażu wymagane jest też posiadanie warsztatu i
magazynu.

### Sugerowana Doktryna Postępowania

Każde uzyskane UFO powinno być trwale unieszkodliwione po tym jak
dostanie się w nasze ręce. W wypadku ataku sił Obcych na naszą bazę nie
możemy sobie pozwolić na dodatkowe ryzyko, iż przetrzymywana przez nas
maszyna zostanie ponownie aktywowana i użyta przeciwko nam. Nawet bez
jednostki napędowej każdy system bojowy pozostający w sprawności stanowi
ogromne zagrożenie dla naszej bazy.

Jeśli ta procedura będzie przestrzegana, hangar UFO będzie stanowił cel
o znikomym znaczeniu taktycznym i najprawdopodobniej zostanie
zignorowany. Uniemożliwienie nam demontażu UFO będzie o wiele mniej
atrakcyjne niż unieszkodliwienie naszej linii produkcyjnej czy
laboratoriów lub zniszczenie całej bazy.

Najprawdopodobniej będziemy potrzebować kilku takich instalacji, aby
rozbierać i badać kilka UFO jednocześnie. Tym niemniej, jeśli zajdzie
taka potrzeba, możemy usunąć pojazd z naszego hangaru, a następnie go
zniszczyć w celu uzyskania wolnej przestrzeni na nowy statek. W tym
wypadku wszystkie części, które zostały już umieszczone w magazynie,
będą dostępne, lecz to, co zostało jeszcze niewymontowane z UFO,
przepadnie razem z nim.

### Dodatki

Brak.