## Specyfikacja techniczna: Ministrzelba

**POZIOM DOSTĘPU: ŻÓŁTY**

Jednostka interwencyjna PHALANX

Dokument techniczny, Kategoria Delta

Sporządzony: 20 Marca 2084

Przez: Mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Atak Obcych przeprowadzony na Mumbai jasno dowiódł niewątpliwej przewagi
technologicznej wroga. Niezdolność wojsk Sprzymierzonych do uzyskania
wymiernych efektów bojowych podczas próby kontrofensywy ujawniła poważne
słabości dotychczas stosowanych środków uzbrojenia i treningu
taktycznego. Kompletne wykrwawienie trzech doborowych batalionów
pozwoliło jedynie powstrzymać niewielkie siły obcych, praktycznie nie
zadając przeciwnikowi poważniejszych strat. Zadaniem nowo tworzonych sił
PHALANX będzie zmiana tych statystyk na naszą korzyść; do tego potrzebne
będzie wszystko, co dzisiejsza ziemska technologia ma do zaoferowania.

Powołanie do życia programu "Excalibur" ma na celu zaprojektowanie i
stworzenie broni (oraz innych środków nowoczesnego wyposażenia takich
jak np. osobiste pancerze), pozwalających na nawiązanie skutecznej i
równorzędnej walki z Obcymi. Środki te projektowane są pod kątem
podniesienia efektywności żołnierzy w boju oraz zwiększenia ich szans na
przetrwanie podczas starcia.

Atak na Mumbai, a także raporty o innych starciach z Obcymi wskazują, że
ci ostatni najczęściej obierają za cel rejony o gęstym zaludnieniu.
Przeważająca większość dotychczasowych potyczek z Obcymi odbywała się w
specyficznych realiach walki w mieście. Nie pozostało to niezauważone w
konkluzjach Programu Excalibur, dla potrzeb którego przeanalizowano i
wyselekcjonowano uzbrojenie o największej bojowej efektywności w starciu
na średnie i krótkie dystanse.

Pochodząca z Czech ministrzelba Blesk 425 (kalibru 12mm), to broń
należąca do klasy, którą można bez wahań określić jako „niszową”. Ta
nietypowa konstrukcja cieszy się jednak powszechnym uznaniem żołnierzy,
którzy mieli możliwość przetestować jej możliwości w walce prowadzonej w
warunkach miejskich. Lekkość, poręczność i niezawodność – wszystkie te
określenia pasują do niej jak ulał.

Kolejną zaletą Bleska, jak pieszczotliwie wyrażają się o niej nasi
żołnierze, jest nadzwyczajna szybkostrzelność – w trybie ognia
półautomatycznego strzelba oddaje strzał za pojedynczym pociągnięciem
spustu; nie ma w tej chwili na rynku żadnej broni w tej klasie, która
choćby zbliżyła się do tego wyniku. W najbardziej rozpowszechnionej
wersji kolba została zastąpiona uchwytem w przedniej części strzelby, co
pozwala na lepszą kontrolę odrzutu podczas strzelania.

Jeśli chodzi o wady (drobne) tej konstrukcji – zasięg skutecznego ognia
(10-20 metrów) jest nieco ograniczony, co wynika z zastosowania dosyć
krótkiej lufy. Nie zachwyca również ilość typów amunicji, które mogą być
standardowo używane. Magazynek, umieszczony w uchwycie broni mieści 7
ładunków fleszetkowych; niestety, naboje o większych wymiarach (jak np.
amunicja podkalibrowa) do niego już się nie zmieszczą.

Podsumowując, warto podkreślić, że niewiele broni na świecie jest w
stanie konkurować z Bleskiem 425 jeśli chodzi o siłę ognia. Jest to
jedna z najbardziej zabójczych broni krótkiego dystansu.

W specyfikacji wewnętrznej PHALANX opisywana ministrzelba została
sklasyfikowana jako CRC-M9.

### Sugerowana Doktryna Postępowania

CRC-M9 powinna być rozpatrywana jako broń uzupełniająca podstawowe
uzbrojenie żołnierza. Duży odrzut, krótki zasięg i mało pojemny
magazynek wykluczają używanie jej jako broni podstawowej. Jednocześnie,
potężna siła ognia w specyficznych sytuacjach może być nader przydatna.

Bardziej celna niż CRC-8 SMG, i znacznie groźniejsza niż pistolet P-12,
opisywana ministrzelba jest znakomitym uzupełnieniem naszego arsenału.

### Dodatki

Brak.

------------------------------------------------------------------------

### Typ uszkodzeń

- [normal](Damage/normal "wikilink")

### Zdolność

- [close](Skills/close "wikilink")

## Linki

- [Flechette Shells](Equipment/Ammunition/Flechette_Shells "wikilink")

[Category:General](Category:General "wikilink")
[Category:Weapons](Category:Weapons "wikilink")