## Specyfikacja techniczna: Pistolet maszynowy

**POZIOM DOSTĘPU: ŻÓŁTY**

Jednostka interwencyjna PHALANX

Dokument techniczny, Kategoria Delta

Sporządzony: 20 Marca 2084

Przez: Mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Atak Obcych przeprowadzony na Bombaj jasno dowiódł niewątpliwej przewagi
technologicznej wroga. Niezdolność wojsk Sprzymierzonych do uzyskania
wymiernych efektów bojowych podczas próby kontrofensywy ujawniła poważne
słabości dotychczas stosowanych środków uzbrojenia i treningu
taktycznego. Kompletne wykrwawienie trzech doborowych batalionów
pozwoliło jedynie powstrzymać niewielkie siły obcych, praktycznie nie
zadając przeciwnikowi poważniejszych strat. Zadaniem nowo tworzonych sił
PHALANX będzie zmiana tych statystyk na naszą korzyść; do tego potrzebne
będzie wszystko, co dzisiejsza ziemska technologia ma do zaoferowania.

Powołanie do życia programu "Excalibur" ma na celu zaprojektowanie i
stworzenie broni (oraz innych środków nowoczesnego wyposażenia takich
jak np. osobiste pancerze), pozwalających na nawiązanie skutecznej i
równorzędnej walki z Obcymi. Środki te projektowane są pod kątem
podniesienia efektywności żołnierzy w boju oraz zwiększenia ich szans na
przetrwanie podczas starcia.

Atak na Bombaj, a także raporty o innych starciach z Obcymi wskazują, że
ci ostatni najczęściej obierają za cel rejony o gęstym zaludnieniu.
Przeważająca większość dotychczasowych potyczek z Obcymi odbywała się w
specyficznych realiach walki w mieście. Nie pozostało to niezauważone w
konkluzjach Programu Excalibur, dla potrzeb którego przeanalizowano i
wyselekcjonowano uzbrojenie o największej bojowej efektywności w starciu
na średnie i krótkie dystanse.

Pochodzący z Chin pistolet maszynowy Ohm 55 SMG to jedna z najlepszych
konstrukcji, jakie kiedykolwiek powstały w klasie lekkiej broni
automatycznej. Wystarczy powiedzieć, że od czasów Drugiej Zimnej Wojny,
czyli już od prawie półwiecza nie doczekał się poważnej konkurencji.
Testy prototypu zakończono w 2035 roku; wkrótce potem pierwsze
egzemplarze broni trafiły do wyposażenia chińskiej armii rządowej. Nowa
broń osobista nie zmieniła losów wojny, skomplikowała za to niezwykle
życie żołnierzom Sił Sprzymierzonych, którzy szybko nauczyli się dla
niej respektu.

Zaiste, osiągi tego pistoletu muszą budzić podziw i respekt – w trybie
ognia ciągłego pistolet wystrzeliwuje 1200 naboi na minutę, co pozwala
opróżnić 50-cio nabojowy magazynek szybciej niż w trzy sekundy.
Najczęściej stosowane pociski to zmodyfikowane belgijskie naboje kalibru
5.7mm, typu przeciwpancernego, z aluminiowym rdzeniem opłaszczonym
stalą. Przez kevlar przechodzą one z równą trudnością, jak przez masło;
nawet współczesne kamizelki nie zapewniają przed nimi ochrony, jeśli
narażone są na ogień prowadzony z odległości bliższej niż 12 metrów. Ohm
55 pozostaje najpopularniejszym pistoletem maszynowym na świecie przez
tak długi czas nie bez powodu.

Jeśli można w ogóle coś zarzucić tej konstrukcji, to będzie to dosyć
silny odrzut, utrudniający celowanie, oraz – co z innego punktu widzenia
może być traktowane jako zaleta – szybkość opróżniania magazynka w
trybie ognia ciągłego.

W specyfikacji wewnętrznej PHALANX opisywany pistolet maszynowy został
oznaczony jako CRC-8.

### Sugerowana Doktryna Postępowania

CRC-8 to broń przeznaczona wyłącznie do walki na bliski dystans, np. w
mieście. Może być rozważany jako broń podstawowa, ale lepiej sprawdza
się jako uzupełnienie ekwipunku żołnierza.

Ze względu na szybkość opróżniania magazynka, użycie trybu ognia
ciągłego powinno być rozpatrywane tylko w sytuacjach przymusowych.
Polecane jest korzystanie głównie z trybu półautomatycznego.

### Dodatki

CRC-8 nie jest bronią skuteczną w walce z bojowymi robotami Obcych.

------------------------------------------------------------------------

### Typ uszkodzeń

- [normal](Damage/normal "wikilink")

### Zdolność

- [close](Skills/close "wikilink")

## Linki

- [SMG Magazine](Equipment/Ammunition/SMG_Magazine "wikilink")

[Category:General](Category:General "wikilink")
[Category:Weapons](Category:Weapons "wikilink")