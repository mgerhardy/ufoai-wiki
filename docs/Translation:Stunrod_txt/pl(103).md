# Hasło UFOpedii

## Propozycja

DO: Dowódca Bazy, Dowództwo Operacji Atlantyckich

OD: Dr Connor, JBR: Dział Biotechnologii, PHALANX, Dowództwo Operacji
Atlantyckich

DATA: %02i %s %i

TEMAT: Paralizator

Dowódco.

Mam nadzieję, że nie przekraczam za bardzo swoich kompetencji, ale muszę
złożyć Panu ważną propozycję dotyczącą uzbrojenia dla naszych oddziałów
polowych. W pełni zdaję sobie sprawę z tego, że ten obszar nauki
wykracza poza Dział Biotechnologii. Nie miałem jednak innego wyboru, niż
pójść z tym od razu do Pana, gdyż major Navarre jest głuchy na moje
argumenty i pomimo usilnych prób, nie udało mi się przekonać go do tego
projektu.

W chwili, gdy poznaliśmy szczegóły aparatu oddechowego Obcych,
uzyskaliśmy możliwość przetrzymywania żywych osobników w naszej
Kwarantannie. Pomimo tego nie udało nam się dotąd pojmać Obcego, podczas
gdy możliwość wykonywania testów na żywych osobnikach czy generalnie -
zbadanie ich fizjologii, może wzbogacić naszą wiedzę o bezcenne dane.
Nie możemy po prostu sklonować sobie kilku Obcych z posiadanej przez nas
tkanki. Potrzebujemy jeńców. Im szybciej, tym lepiej.

Dla realizacji tego celu przygotowałem projekt badań nad nową bronią
obezwładniającą, opartą na wykorzystaniu impulsu elektrycznego o dużym
napięciu. Paralizator należałby do kategorii broni dwuręcznych, zaś
zasilany byłby przez pojemną baterię; miałby możliwość regulacji
napięcia i natężenia poprzez pracę w różnych trybach – dzięki temu
służyłby unieszkodliwianiu nie tylko Obcych, ale także ich robotów.
Paraliż trwałby na tyle długo, że nasi żołnierze uzyskaliby
wystarczająco dużo czasu na zabezpieczenie pola walki i potencjalnych
jeńców.

Major Navarre uważa jednak, że zmuszanie naszych żołnierzy do walki
wręcz jest wystawianiem ich na zbyt duże ryzyko. "Ten pomysł śmierdzi XX
wiekiem" - stwierdził. Nie rozumie, jak ważne jest dla nas pozyskanie
jeńców oraz tego, że obecnie nie ma innego sposobu schwytania Obcych
żywcem. Nie możemy zwyczajnie strzelać do nich z ostrej broni i liczyć,
że paru z nich uda się jakoś "załatać" i dowieźć półżywych do bazy.
Nawet jeśli udałoby się raz czy dwa, będziemy potrzebowali o wiele
więcej jeńców, by nasze badania były miarodajne.

Mam nadzieję, że mnie Pan rozumie. Proszę przydzielić mi niezbędne
zasoby i czas laboratoryjny tak szybko, jak będzie Pan w stanie.
Zebrałbym kilku ludzi z Działu Inżynieryjnego i zajął się porządnie
projektem. Byłbym też wdzięczny, gdyby spróbował Pan przekonać majora
Navarre do konieczności tego rozwiązania. Na pewno będzie chciał poznać
Pańskie zdanie, Dowódco.

Z poważaniem Dr Connor

## Wynik

**DO:** Dowódca Bazy, Dowództwo Operacji Atlantyckich

**OD:** Dr Connor, JBR: Dział Biotechnologii, PHALANX, Dowództwo
Operacji Atlantyckich

**DATA:** %02i %s %i

**TEMAT:** Re: Paralizator

Dowódco.

Testy prototypu nowej broni obezwładniającej zostały zakończone
sukcesem. Jesteśmy w stanie rozpocząć masową produkcję.

Koncepcja paralizatora nie wymaga chyba zbyt długich wyjaśnień. Nasza
broń jest po prostu wydłużoną wersją cywilnego paralizatora używanego do
samoobrony; broń ta poraża prądem każdego, kto znajdzie się między
zębami umieszczonymi na końcu urządzenia. Siła impulsu może być
regulowana; największa moc wystarczy, by wywołać spięcie w Obcym robocie
bojowym, jednak użycie jej w tak agresywnym trybie przeciw żywym istotom
może okazać się zabójcze. Paralizator ma dość mocy, by ogłuszyć lub
porazić na śmierć nieuważnego człowieka, ostrożność jest tu więc
zdecydowanie wskazana.

Zastosowanie paralizatora podczas walki jest stosunkowo proste. Żołnierz
uzbrojony weń musi zbliżyć się do Obcego na odległość ramienia,
przyłożyć zęby paralizatora do pancerza lub skóry Obcego i nacisnąć
spust. Impuls elektryczny o dużej mocy porazi wroga, powodując
przejściowe pozbawienie przytomności, nawet jeśli Obcy posiada pancerz
lub ma grubą skórę. Długość okresu nieprzytomności trudno przewidzieć,
ponieważ należy tu wziąć pod uwagę wiele czynników, takich jak gatunek,
tempo metabolizmu, wagę i aktualny stan psychofizyczny Obcego, oraz
drogę przepływu impulsu przez jego ciało - trudno podać mi teraz jakiś
ogólny matematyczny wzór. W każdym przypadku paraliż powinien trwać
jednak na tyle długo, by nasi żołnierze zdołali zabezpieczyć pole walki.

W pełni zdajemy sobie sprawę z faktu, że najważniejszym ograniczeniem w
użyciu paralizatora jest trudność podejścia do Obcych na odległość
umożliwiającą jego skuteczne zastosowanie. Nasi żołnierze bywali już
jednak zmuszeni do walki wręcz i bez wątpienia nie raz będą jeszcze
zmuszeni do niej w przyszłości. Pamiętając o tym, zaprojektowaliśmy
paralizatory tak, by Kerrnoże nie mogły zwyczajnie przeciąć ich na pół.
W razie potrzeby można spokojnie używać paralizatora jak pałki, nie
złamie się ani nie popsuje od tego.

Niestety, ciężkie akumulatory zapewniające zasilanie oraz solidna
konstrukcja czynią paralizator dość nieporęczną bronią. Obsługujący go
żołnierze będą zmuszeni walczyć nim oburącz (chociaż możliwe jest
dobycie pistoletu lub granatu wolną dłonią bez konieczności odrzucania
broni na ziemię).

Mimo tego, że nasz paralizator jest w tej chwili bez wątpienia
najnowocześniejszym urządzeniem tego typu na Ziemi, nie jesteśmy w
stanie na jego bazie opracować technologii pozwalającej na
skonstruowanie broni tego rodzaju charakteryzującej się większym
zasięgiem. Nasze elektrolasery są wciąż zbyt mało wydajne w zestawieniu
z ilością konsumowanej przez nie energii, zaś tasery to broń
jednostrzałowa o wciąż za krótkim zasięgu. Być może przełom w naszych
badaniach dokona się dzięki zbadaniu systemów zasilania wykorzystywanych
przez Obcych.

Dziękuję za wsparcie tego projektu, Dowódco. Głęboko wierzę, że pozwoli
nam w końcu pozyskać jeńców. Na przyszłość mam też nadzieję, że nie będę
już musiał wchodzić w kompetencje majora Navarre. Sądzę, że bardziej
nadaje się do tego typu technicznych spraw.

Z poważaniem,

Dr Connor

### Typ uszkodzeń

- [stun](Damage/stun_electro "wikilink")

### Zdolność

- [close](Skills/close "wikilink")

## Linki

- [Artefakt Obcych --
  Kerrnóż](Ekwipunek/Broń_dodatkowa/Kerrnóż "wikilink")
- [Granat gazowy](Ekwipunek/Dodatki/Granat_gazowy "wikilink")