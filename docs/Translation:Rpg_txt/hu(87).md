## Technikai specifikáció: HPML rakétavető

**SÁRGA BIZTONSÁGI MINŐSÍTÉS**

PHALANX Földönkívüli-ellenes Gyorsreagálású Egység

Technikai dokumentum, Delta engedély

Készült: 2084. március 20.,

Paul Navarre alezr., K&F mérnöki részleg, PHALANX, Atlanti Műveleti
Parancsnokság

------------------------------------------------------------------------

### Áttekintés

Az idegenek bombayi akciója fájdalmasan tiszta helyzetet teremtett.
Technológiájuk sokkal fejlettebb a miénknél. Az, hogy a nemzetközösségi
csapatok szinte képtelenek voltak megakasztani a bombayi offenzívát,
súlyos hiányosságokra világít rá a jelenlegi katonai kiképzésben és
felszerelésben. Három zászlóaljat vesztettek csak azért, hogy feltartsák
az idegeneket, miközben azok sérüléseket is alig szereztek. A
PHALANX-nak fel kell számolnia ezeket a különbségeket, és ehhez az
elérhető legjobb földi technológiákra van szüksége.

Létrehoztuk az Excalibur programot, hogy a földi fegyverek közül
kiválasszuk a leghatékonyabbakat gyártási minőség, tartósság, működési
eredmények és az idegenekkel való összecsapások során tapasztalt
harctéri teljesítmény szerint.

A dél-afrikai MPMDS (Multi-Purpose Missile Delivery System - többcélú
rakétaindítő rendszer) klasszikus, majdnem sebészien letisztult
elnevezése teljesen ellentmond a fegyver céljának. A kereskedelmi
forgalomban lévő gyalogsági rakétavetők közül a legnehezebb darab,
könnyedén lőhet ki tankelhárító gránátot és olyan robbanófejes rakétát
is, ami fasírtot csinál az ellenség élőerejéből. Viszonylag új fegyver,
eredetileg könnyű harctéri lövegnek tervezték. Éles csatában még csak
egyszer vetették be: Bombayben, a nemzetközösségi csapatok
felszereléseként. Egyike volt a maroknyi fegyvernek, amik végül
megfordították a csata kimenetelét -- és jó okkal.

A földet ért idegen légi járművek fantasztikus mennyiségű zavaró és más,
elektronikus hadviselésben használatos jelet bocsátanak ki. Valójában
annyira sugároznak, hogy a hagyományos önrávezető rakéták teljesen
hatástalanná válnak. Ha az egyik zavaró jel nem téveszti meg a rakéta
viszonylag együgyű elektronikáját, akkor majd egy másik megteszi.
Bármennyit bütyköltek rajta a földi katonai mérnökök, nem tudtak
javítani a helyzeten. Az MPMDS viszont továbbra is hatékonyan veszi fel
a harcot az idegen megszállókkal -- amire csak néhány ember készítette
rakétavető képes --, mivel rakétáiban nincs tűzvezető rendszer.

Maguk a rakéták 120 mm-es, tüzérségi lőszer méretű dögök. Simacsövű
indítócsőből lőhetők ki, szárnyak stabilizálják a röppályát és a
legnagyobb hatásos lőtávolságuk 70 méter. Meglepő, de csak három részből
állnak: hajtófokozat, robbanófej és ütközőgyutacs. Egyszerűségüknek hála
hatásosak és megbízhatóak még a legveszélyesebb helyzetben is. Bár a
rakéták nem túl pontosak, mindent letarolnak ami az útjukba kerül, a
földönkívülieket is beleértve. Az MPMDS egy jól irányzott lövése
elegendő hogy az ellenség megtanuljon repülni.

A rakétavető alapkiszerelésű töltetei lehetnek HE (High-Explosive --
nagy rombolóerejű), AA (Anti-Armour -- tankelhárító) és GY (gyújtóbomba)
rakéták. A Nemzetközösség gyártói még kutatásokat folytattak új típusú
MPMDS töltetekkel a háború előtt. Az összes adatot rendszerbe vettük,
segítségükkel forradalmian új rakéta típusokat gyárthatunk.

A HPGL gránátvető mellett ez a fegyver biztosítja majd csapatainknak a
túléléshez és a győzelemhez szükséges tüzérségi támogatást.

A PHALANX számára ezt a rakétavetőt HPML néven vettük jegyzékbe.

### Alkalmazási javaslat

A HPML legjobban támogató fegyverként szerepel, fedezőtüzet biztosíthat
a rohamosztagosainknak robbanó és/vagy gyújtóbomba rakétáival. Viszont
vigyázni kell hogy a baráti tűz ne okozzon baleseteket, hisz ez
katasztrofális következményekkel járhat a bevetés során.

A baráti csapatok ne tartózkodjanak a vetőcső hátsó végénél kilövésnél:
a forró gázok rendkívül veszélyesek a közelben álló emberekre. 8
méternél közelebbi célpontokra nem szabad lőni a HPML-lel. A biztonsági
irányelvek be nem tartása a lövész vagy csapat többi tagjának súlyos
sérülését vagy halálát okozhatja. Ha a célpont közelebb van mint 8
méter, a lövész azonnal váltson vissza az oldalfegyverére vagy a harci
késre. Bármi más öngyilkosság lenne.

### Megjegyzés

A mesterlövész puska és a gránátvető mellett ez a fegyver egyike azon
keveseknek az emberek alapfegyverei közül, ami hatásos az idegen robotok
ellen.

------------------------------------------------------------------------

### Damage Type

- [blast](Damage/blast "wikilink")
- others

### Skill

- [explosive](Skills/explosive "wikilink")

## Links

- [HE Rocket](Equipment/Ammunition/HE_Rocket "wikilink")
- [IC Rocket](Equipment/Ammunition/IC_Rocket "wikilink")

[Category:General](Category:General "wikilink")
[Category:Weapons](Category:Weapons "wikilink")