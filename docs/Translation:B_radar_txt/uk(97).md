## Плани споруд — Радар

### Огляд

![](Radar.png "Radar.png") Командувачу, ми мусили внести серйозні зміни
до конструкцій наших Радарів, щоб зробити їх сучасними. Старий рапорт
вже не актуальний, тому я вирішив замінити його цим.

Споруда на базі не є самим радаром, а слугує контрольним центром для
серії замаскованих радарних тарілок, які встановлені на пагорбах навколо
бази. В залежності від доступного місця і зони покриття кожної окремої
антени, біля бази зводиться від 8 до 12 тарілок. Оскільки звичайний
радар має проблеми з утримуванням сигналу на НЛО, кожна з антен оснащена
інфрачервоними та лазерними далекомірами.

У будівлі цілодобово знаходиться персонал, який працює шестигодинними
змінами, переглядаючи всю зібрану та оброблену комп'ютерами інформацію
про контакт. Абсолютно необхідна присутність людей-операторів — те, що
комп'ютери прийняли за "радарного привида", може виявитися замаскованим
"Женцем", який готовий завдати удару по цивільному населенню. Інстинкти
та досвід важливі не менше, ніж дані комп'ютерних програм.

Побудова більшої кількості Радарів на базі не збільшить радіус покриття.
Одна споруда максимально ефективно обробляє інформацію з усієї доступної
їй території, і єдиний спосіб покращити продуктивність та дальність, це
впровадити нові технології або побудувати новий радар за межами бази.

Наш Радар напряму пов'язаний з реєстром авіатранспорту ООН, і може
порівнювати інформацію про літак з його планом польоту, та вантажним
маніфестом. Всі військові літаки, що не належать до PHALANX, також
зобов'язані записувати свої маршрути в нашу базу даних, але ми не можемо
знати напевно, наскільки ретельно буде виконуватися ця директива
військовими.

Радар не може функціонувати без Енергостанції та Командного Центру, який
координує його роботу для вирішення наших тактичних задач.

### Рекомендована доктрина

Так як наші радарні антени знаходяться за межами бази, відсутня пряма
загроза виявлення її через працюючий радар. Беручи до уваги кількість
інших військових радарів навколо, малоймовірно, що корабель прибульців
зможе дізнатися щось, простеживши сигнал. Максимум, що вони зможуть
виявити, це район розташування бази.

Однак, будь-який помічений НЛО, що патрулює ділянку, може спробувати
знищити наші радарні антени. Ми не можемо дозволити здійснення цієї
місії.

Під час атаки на базу, Радар буде у серйозній небезпеці. Це наші очі та
вуха. Без працюючого радарного покриття, ми не зможемо помічати НЛО, на
дії яких ми повинні реагувати. Якщо прибульці доберуться до будівлі,
вони скоріше за все спробують пошкодити або знищити її, за допомогою
вибухівки. Це не повинно трапитись.

### Додатки

Додаток в.о. нач., Абеля С. Говарда, 18 березня 2084 року:

Не слід вважати Радар максимально ефективним способом виявлення НЛО.
Навіть з додатковими системами, наше покриття не є абсолютно надійним, і
ми повинні постійно досліджувати та шукати можливі шляхи покращення
наших технологій виявлення, щоб мати шанс зупинити цих покидьків.

[Category: General](Category:_General "wikilink") [Category:
Facilities](Category:_Facilities "wikilink")