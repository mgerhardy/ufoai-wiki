## Technické Specifikace: Tříštivý granát

**STUPEŇ UTAJENÍ: ŽLUTÁ**

PHALANX -- Jednotka pro boj s mimozemšťany

Technická dokumentace, prověření Delta

Zaznamenáno: 20. března 2084

Kým: Velitel Paul Navarre, VaV: technické oddělení, PHALANX, Velení
atlantických operací

------------------------------------------------------------------------

### Přehled

Cizácký útok na Bombaj nám bolestivě ozřejmil naši situaci. Jejich
technologie jsou daleko pokročilejší než naše. Naprostá neschopnost
jednotek Společenství otupit ostří Bombajské ofenzívy odhalila zásadní
chyby soudobého vojenského výcviku a vybavení. Přišli o tři prapory a
postup cizáků pouze zastavili, aniž by způsobili vážnější ztráty.
PHALANX musí překonat tyto nepříznivé okolnosti a k tomu potřebujeme to
nejlepší, co lidská technika může nabídnout.

Program Excalibur byl spuštěn za účelem nalezení nejúčinnějších
pozemských zbraní porovnáním jejich výrobních standardů, odolnosti,
zkušeností z nasazení a bojovou účinností v situacích, kdy se nám
podařilo bojovat proti cizákům.

Koncepce tříštivého granátu se změnila jen málo od doby svého vzniku,
když čínští vojáci pěchovali střelný prach do keramických nebo kovových
nádob. Od konce 20.století se ustálila ještě víc. Vývoj v oblasti
trhavin a konstrukce pláště je učinil pohotovější a smrtelnější, ale
princip fungování se nezměnil: výbušná látka v jádře granátu způsobí, že
se plášť (a případně další náplň, jako vrstva drátu nebo bílého fosforu
obalená kolem výbušniny) roztrhne a vytvoří střepiny letící vysokou
rychlostí na všechny strany a zabíjející nebo zraňující cíle v zasažené
oblasti. Časový zápalovač je spuštěn vytáhnutím kroužku přepravní
pojistky a uvolněním páky vrhové pojistky, k uvolnění dojde obvykle při
vržení granátu. Výbuch nastává po několika vteřinách.

Pro účely PHALANX jsme jako nejlepší ze všech vybrali australský HG15.
Tento granát je naplněn obvyklou tuhou trhavinou C8, kolem které je
vrstva smotaného drátu a tenkostěnný ocelový plášť. Pro co nejlepší
pokrytí je zkonstruován tak, že vytváří víc střepin než jakýkoli jiný
granát na trhu. HG15 má hladký nerýhovaný povrch, na rozdíl od
"ananasových" granátů z druhé světové války, aby jej bylo možné snadno
koulet po různých podkladech. Trhavina C8 použitá uvnitř je sice už
trochu zastaralá, ale je velmi výkonná a spolehlivá i za nepříznivých
podmínek. Spolehlivost je obzvlášť důležitá vlastnost u jakékoli ruční
bomby.

### Taktická doporučení

I když jsou docela účinné proti nepřátelské pěchotě, tříštivé granáty
jsou zbraně pro vhodnou příležitost, nikoli náhrada střelných zbraní
nebo přenosné dělostřelectvo. Jejich dosah je velmi omezený a smrtící
oblast je malá. Pokud ale situace volá po nepřímé střelbě na krátkou
vzdálenost nebo po něčem smrtícím vrženém za roh, tříštivý granát je ta
správná věc.

Je třeba dát pozor na to, aby v cílové oblasti nebyli vlastní vojáci
nebo dokonce civilisté. V takových případech se nasazení smrtícího
granátu silně nedoporučuje a měla by se raději dát přednost oslepujícímu
granátu.

Navrhujeme, aby každý voják nevyzbrojený těžkou zbraní byl vybaven
minimálně jedním granátem některého druhu, ať už tříštivým, oslepujícím,
zápalným nebo jiným, pro případ potřeby. Doporučujeme dva a více.

### Dodatky

Žádné.

------------------------------------------------------------------------

### Typ zranění

- [výbuch](Damage/blast "wikilink")

### Odbornost

- [výbušniny](Skills/explosive "wikilink")

## Odkazy

[Category:General](Category:General "wikilink")
[Category:Weapons](Category:Weapons "wikilink")