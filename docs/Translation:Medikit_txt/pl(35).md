## Specyfikacja techniczna: Apteczka

**POZIOM DOSTĘPU: ŻÓŁTY**

Jednostka interwencyjna PHALANX

Dokument techniczny, Kategoria Delta

Sporządzony: 19 Marca 2084

Przez: kpt. dr med. Helen Floydd, JBR: Dział Medyczny, PHALANX,
Dowództwo Operacji Atlantyckich

------------------------------------------------------------------------

### Przegląd

W przeszłości pomoc medyczna na polu walki docierała do rannych na ogół
z dość sporym opóźnieniem, co spowodowane było niedostatkami odpowiednio
przeszkolonego personelu medycznego. Zapewnienie obecności kompetentnego
chirurga wszędzie tam, gdzie w danym momencie jego umiejętności byłyby
przydatne, po prostu nie było możliwe do zrealizowania. Zresztą, bez
porządnego wyposażenia, które mogło być zapewnione tylko przez szpital
polowy, w cięższych przypadkach nawet znakomity lekarz mógł zrobić
niewiele więcej niż sanitariusz po krótkim przeszkoleniu, czyli – na
ogół – podać końską dawkę środka znieczulającego.

Takie podejście, w dużej mierze wymuszone realiami, przyczyniło się do
uratowania wielu istnień podczas II wojny światowej i późniejszych
konfliktów; dla najciężej rannych oznaczało ono jednak często wyrok
śmierci. Dzięki postępowi medycyny, dzisiaj wielu z najciężej rannych
żołnierzy ma znacznie większe szanse na przeżycie niż jeszcze
kilkanaście lat temu. Pozwala na to nowoczesny zestaw ratownictwa
medycznego, z sentymentu wciąż nazywany "apteczką".

Wyposażona w komputer podłączony do sieci szpitala polowego oraz sprzęt
do szybkiej diagnostyki i monitorowania stanu pacjenta (USG,
prześwietlenia promieniami Roentgena, EKG – elektrokardiogram i EEG –
elektroencefalogram), kontrolująca ciśnienie krwi i tętno, nowoczesna
apteczka jest małym cudem techniki ratującym życie. Monitorowanie stanu
pacjenta to oczywiście jeszcze nie wszystko; po wkłuciu wenflonu
apteczka może precyzyjnie dozować leki przeciwwstrząsowe, stymulujące i
przeciwbólowe, co może odbywać się zarówno pod kontrolą lekarza
czuwającego w bazie przed monitorem, jak i w sytuacjach krytycznych –
przez samą apteczkę, według zgromadzonych w bazie danych schematów
postępowania. W komplecie jest także podręczny sterylizator z
narzędziami chirurgicznymi, oraz - najbardziej zaawansowana funkcja w
zestawie – zbiornik medycznych nanobotów.

Po raz pierwszy opisane w "Lancecie" przez wietnamskich naukowców blisko
30 lat temu, nanoboty doprowadziły do przełomu w medycynie na miarę
wynalezienia antybiotyków. Posiadające wielkość kilku mikrometrów w
przekroju, nanoboty stanowią dziś podstawę prawie każdej interwencji
chirurgicznej. Są w stanie wysterylizować fragment tkanki, nie zabijając
jej przy tym, załatać rozerwaną tętnicę, usunąć złogi martwych komórek,
i wiele, wiele więcej. Czas ich "życia" w ustroju to zaledwie
kilkanaście sekund, ale pojedyncza apteczka pozwala na kilkadziesiąt
iniekcji ich porcji, co w zupełności wystarcza na ustabilizowanie stanu
rannego. Po wyczerpaniu organicznej mini-baterii nanoboty są bez
problemu metabolizowane.

Wspomniana "apteczka", jak widać, to prawie przenośny szpital polowy.
Oczywiście, także dzisiaj jak najszybszy transport rannego do
prawdziwego szpitala jest ze wszech miar wskazany; jednak po raz
pierwszy w historii podręczny zestaw medyczny może ratować życie nawet
ciężko rannych żołnierzy.

### Sugerowana Doktryna Postępowania

Każdy z żołnierzy powinien być wyposażony w apteczkę oraz przejść
podstawowy trening jej obsługi, by właściwie korzystać z oferowanych
przez nią możliwości.

Opisywany podręczny zestaw medyczny może być także używany w przypadku,
gdy poszkodowany pozbawiony jest świadomości; odpowiedni zestaw
stymulujących leków powinien pozwolić na przywrócenie mu przytomności,
co może być kluczowe dla szybkości wycofania rannego na tyły.

Poszkodowany powinien trafić na oddział szpitalny w bazie tak szybko,
jak będzie to możliwe.

### Dodatki

Brak.

------------------------------------------------------------------------

### Zdolność

- [mind](Skills/mind "wikilink")

[Category:General](Category:General "wikilink")