## Technikai specifikáció: Medikit

**SÁRGA BIZTONSÁGI MINŐSÍTÉS**

PHALANX Földönkívüli-ellenes Gyorsreagálású Egység

Technikai dokumentum, Delta engedély

Készült: 2084. március 20.,

Paul Navarre alezr., K&F mérnöki részleg, PHALANX, Atlanti Műveleti
Parancsnokság

------------------------------------------------------------------------

### Áttekintés

A múltban az ellenséges környezetben végzett elsősegély és harctéri
sebészet különlegesen képzett szanitéceket és sebészeket igényelt, akik
a tűzvonalban végzett életmentéssel járó stresszt is bírták. Ha a
katonák látták, hogy bajtársukat eltalálták, nem volt más választásuk,
mint tovább harcolni és reménykedni hogy időben jön orvosi segítség.
Rosszabb esetben ledermedtek vagy pánikba estek, esetleg hiábavalóan, de
megpróbálták ellátni a sebet kötszer és képzettség nélkül. Ha a sebesült
katona egyáltalán életben maradt, akkor is hetekre-hónapokra kiesett a
szolgálatból.

Ez a stratégia működhetett a II. világháború lövészárkaiban, de ma már
nem. Amíg a helyszínen várjuk az orvosi segítséget addig az a sebesült
katona is meghalhat, akit az azonnali segítség még megmenthetett volna.
A sérülések ellátását olyan gyorssá és könnyűvé kell tenni, hogy bármely
katona megpróbálhassa az életmentést, minimális képzettséggel. Itt kerül
képbe a modern orvosi készlet, vagyis a medikit.

Minden medikit beépített számítógépet tartalmaz, ami irányított
röntgennel és ultrahanggal diagnosztizálja a sebesülést. Egyszerre
vizsgálja az EKG-t és az EEG-t, a vérnyomást és a szívverést, és még a
katona harci teljesítményét is a páciens saját aktája alapján (az
adatokat egy kis, bőr alá ültetett csipben tároljuk, orvosi, elhelyezési
és azonosítási célokból). Mindezen információ megjeleníthető kis
hologramként vagy közvetlenül a katona sisakjába épített információs
rendszeren. A medikit mindemellett számos gyógyszert és steril sebészeti
műszert bocsát rendelkezésre életmentő operációkhoz, kiégetheti a
sebeket egy különleges szerszámmal és -- ami a legfontosabb -- a
készletében lévő nanorobotokkal láthatja el a sebet.

Az orvosi nanorobot régi ötletét először harminc éve ültették át
gyakorlatba vietnami kutatók. Ma már szinte elképzelhetetlen az orvoslás
e találmány nélkül. A nanorobotok kicsiny, néhány mikrométer átmérőjű
robotok, amik menet közben programozhatóak be néhány feladatra. Gyorsan
sterilizálják a sebet, elkötik a felszakadt artériákat, figyelmeztetik a
medikit használóját, ha bárhol belső vérzés lép fel, szívást kérnek a
megfelelő helyre, befoltozzák a gyomor- és a bélfalon keletkezett
lyukakat, újjáélesztik vagy eltávolítják az elhalt szövetet és sérült
idegeket állítanak helyre. Ártalmatlanul feloldódnak a páciens vérében
ha kifogy a beépített telepük, ami 10 - 15 másodpercig tart ki, gyakran
nem elég ideig ahhoz hogy súlyosan sérült katonákat stabilizáljanak.
Ilyenkor kettő vagy több dózisnyi nanorobotra van szükség. Szerencsére
bármennyi beadható, feldolgozza a szervezet anélkül hogy ártana.

Ez a technológia az eddigi legfontosabb áttörés a baleseti sebészetben.
Segítségével bármit megtehetünk, a szövetregenerációt kivéve. Ha egy
sérülés több figyelmet igényel -- például ha életfontosságú szervet ér
találat, vagy kritikus helyen akad el a golyó -- a medikit műszereket és
részletes utasításokat biztosít a katona számára. Nem helyettesítheti a
műtőt, de hordozható kórház valaha volt legjobb megközelítése.

### Alkalmazási javaslat

Minden katonánkat kiképeztük a medikit használatára. Ideális esetben
minden katonánál lenne egy -- de el kell ismernem, csapataink csak
korlátozott mennyiségű felszerelést vihetnek magukkal. Minden nagyobb
sebesülést lássunk el késlekedés nélkül, nehogy komplikáció és újabb
sebesülés veszélye lépjen fel. Ha a sérült járóképes, vonuljon vissza,
húzódjon fedezékbe, hogy biztonságban elláthassa egy bajtársa.

A medikit beépített gyógyszertárával eszméletlen katonákat is
újraéleszthetünk. Ha ez megtörtént, amint lehet, gondoskodjunk róla hogy
az újraélesztett katonát eltávolítsuk a tűzvonalból és folytassuk az
ellátását biztonságos helyen. A szanitéc is kénytelen lehet harcba
bocsátkozni a közeledő ellenséggel, így biztosítva a páciens
menekülését. Ez a gyakorlat elfogadott, de gondoskodjunk megfelelő
fedezőtűzről a szanitécnek. Nem jó üzlet az egyik katona életét
feláldozni egy másikért.

Amint a sebesült katona élve hazatért a bázisra, orvosi csapatunk
átveszi a kezelését. A harctéri sérüléstől való elhalálozás esélye
PHALANX kórtermeiben kevesebb mint egy százalék, és a tőlünk telhető
legközelebb van a nullához.

### Megjegyzés

Nincs.

------------------------------------------------------------------------

### Skill

- [mind](Skills/mind "wikilink")

[Category:General](Category:General "wikilink")