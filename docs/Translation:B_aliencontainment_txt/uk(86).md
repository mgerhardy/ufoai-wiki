## Плани споруд — Ізолятор

------------------------------------------------------------------------

### Огляд

Основна задача підрозділу реагування на позаземні загрози — бути
напоготові у той момент, коли це буде потрібно. Ізолятор — це важлива
частина плану протидії вторгненню. Він містить групу герметичних камер з
можливістю підтримки індивідуальної атмосфери, обладнанням для допитів
та підтримання життєдіяльності для будь-якої форми позаземного життя,
яку ми тільки здатні уявити.

По-перше, герметичні камери забезпечують місце для утримання прибульця і
підтримання його життєздатності впродовж довгого часу. Генератори
атмосфери здатні заповнювати кожну камеру індивідуальною сумішшю газів.
Це забезпечить прибульця придатною для його дихання атмосферою на строк,
принаймні, у кілька тижнів, що значно перевищує прогнозовану тривалість
життя суб'єктів наших досліджень. Мікроелементи, які у звичайних умовах
не зустрічаються на Землі, можуть створити проблему, але малоймовірно,
що це встигне завадити нашим дослідженням. У найгіршому випадку,
конструкція генераторів передбачає можливість їхнього об'єднання із
захопленою апаратурою життєзабезпечення прибульців.

По-друге, у кожній камері знаходиться дистанційно керована апаратура,
яка дозволяє проводити основні медичні операції, вводити заспокійливі
препарати, транквілізатори та будь-які інші медикаменти за допомогою
спеціальних дротиків. Окрім цього, передбачений електрошок й інші
засоби, необхідні при допитах. Також існує так звана "Червона кнопка",
яка активується індивідуально, як для кожної камери, так і для групи
камер з диспетчерської. Активація "Червоної кнопки" призводить до
миттєвої кремації вмісту камери.

Камери та коридори Ізолятора спроектовані для утримання та переміщення
прибульців будь-яких форм та розмірів. Також модуль має повністю
обладнаний кріогенний морг для зберігання тіл прибульців та біологічних
зразків для подальших досліджень.

### Рекомендована доктрина

У випадку вторгнення Ізолятор повинен бути у повній мірі використаний
для утримання живих прибульців та зберігання їх тіл для подальших
досліджень, що дозволить нам краще вивчити їх. Немає важливішої задачі,
ніж зрозуміти процес мислення позаземного розуму. Потрібно вивчити його
мотивації, відшукати можливість спілкування і, як наслідок, знайти з ним
компроміс. В іншому випадку потрібно виробити надійні контрзаходи, щоб
нейтралізувати ворога раз і назавжди.

Якщо база PHALANX буде коли-небудь атакована, необхідно негайно
активувати "Червоні кнопки" в камерах по всьому Ізолятору, за
виключенням камер з незамінними зразками. Ми не можемо допустити, щоб
вороги звільнили своїх полонених товаришів. Негайне і повне пригнічення
свідомості полонених транквілізаторами — це альтернативна, але дуже
ризикована стратегія. Однак, я підкреслюю і ще раз наголошую, що не
можна виграти війну без прийняття радикальних рішень.

### Додатки

Будь-якому майбутньому Командувачу, який буде переглядати цю
документацію:

Майте на увазі, що обладнання Ізолятора, як і левова частка всього
обладнання PHALANX, ще не випробовувалось у реальних умовах протидії
позаземній загрозі, і засноване тільки на теоретичних розробках і
припущеннях. Швидше за все, потрібні будуть неодноразові модифікації й
доробки проектної документації.

[Category:General](Category:General "wikilink")
[Category:Facilities](Category:Facilities "wikilink")