## Dokumentace -- Nemocnice

**STUPEŇ UTAJENÍ: ČERNÁ**

PHALANX -- Jednotka pro boj s mimozemšťany

Zpráva o zařízení, prověření Sigma -- pouze pro velitele

Zaznamenáno: 19. března 2084

Kým: Vrchní chirurg Helen Floydd, zdravotní služba, PHALANX, Velení
tichomořských operací

------------------------------------------------------------------------

### Souhrn

![](Hospital.png "Hospital.png") Náš boj bude zajisté velmi ošklivý,
veliteli. Abychom se mohli postarat o těžká zranění z bitev, kterým se
naši vojáci nejspíše nevyhnou, potřebujeme špičkové zařízení s
vybavením, jaké není dostupné žádné civilní nebo běžné vojenské
nemocnici. Je zcela zřejmé, že v Bombaji zemřely stovky lidí zcela
zbytečně, jenom protože scházelo vybavení pro ošetření hlubokých
plasmových popálenin způsobených cizáckými zbraněmi. Musíme být
připraveni lépe.

Původní projekty nemocnic PHALANXu jsou pro nadcházející vřavu zoufale
nedostačující. Od svého vzniku v roce 1960 nebyly nikdy modernizovány a
nedisponují téměř žádným speciálním zařízením. Museli jsme je tedy zcela
nahradit novými, které jsem navrhla s pomocí mjr. Navarra a našich
stavebních expertů. Nikdy nepochopím, jak si naši předchůdci
představovali, že se vypořádají s bojovými zraněními od neznámé cizácké
výzbroje.

Musím říci, že naše zdravotní zařízení jsou nyní nejlepší na světě. Jsme
na samé špičce v léčení popálenin, zejména v oblasti nahrazení a
regenerace spáleného. Jsme schopni přimět tkáně, aby chybějící části
znovu dorostly, a to prostřednictvím intenzivní terapie kombinující
dávky speciálních medikamentů, elektrostimulaci nervů a vpravení
nanobotů přímo do rány. Čistě teoreticky bychom měli být schopni
kteréhokoliv pacienta plně vyléčit během šesti týdnů. A to včetně
psychologického vyšetření a případné posttraumatické péče. Lehčí zranění
samozřejmě vyléčíme za kratší dobu.

Samozřejmostí je pro nás pokročilá plastická chirurgie a modifikace
organismu. Máme přístup k armádním zdrojům z celého světa a můžeme
použít výkonné kybernetické končetiny, obrnění trupu, oční implantáty a
další pomocná ústrojí. V naší nemocnici není problém takto vylepšit
efektivitu vojáků v boji, tedy pokud si budeme moci dovolit postrádat je
po dobu rekonvalescence a cenu implantátů.

Nemocnice vyžaduje elektrárnu pro pokrytí své neustále vysoké spotřeby
elektřiny.

### Taktická doporučení

Každá základna s vojáky by měla být vybavena nemocnicí. Jestliže nebude
k disposici nemocnice PHALANXu, vojáci budou muset být svěřeni normálním
nemocnicím, kde se jim nemusí dostat správné péče, což může skončit
doživotním zmrzačením nebo i smrtí.

Výhody použití kyberimplantátů jsou zřejmé. Podstoupit proceduru ovšem
mohou pouze zdraví jedinci; vojáci v rekonvalescenci, kteří v nedávné
době utrpěli zranění nebo byli operováni, se musí nejprve kompletně
zotavit, nežli mohou být uznáni za způsobilé k zákroku. Taktéž je nutno
pamatovat, že umělá náhrada končetiny nebo oka může mít velmi špatný
dopad na celkovou morálku pacienta.

Z taktického hlediska, nemocnice je zařízení se středním rizikem. Cizáci
se mohou snažit zabít raněné a připravit nás o vlastní specializované
zdravotní zařízení, ale je poměrně nepravděpodobné, že by si vybrali
nemocnici jako hlavní cíl. Přesto by měla být nemocnice v případě útoku
okamžitě zajištěna.

### Dodatky

Žádné.

------------------------------------------------------------------------

[Category:Zařízení základny](Category:Zařízení_základny "wikilink")