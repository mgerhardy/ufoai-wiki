## Spetsifikatsioon: automaat AR-80

**SALASTATUSASTE KOLLANE**

Tulnukatevastane kiirreageerimisüksus PHALANX

Tehniline dokument, turvatase Delta

Arhiveeritud: 20. märts 2084

Autor: Kaptenmajor Paul Navarre, uurimis- ja arendusosakond, PHALANX,
Atlandi Väejuhatus

------------------------------------------------------------------------

### Ülevaade

Tulnukate rünnak Mumbais andis meile valusa õppetunni: nende tehnoloogia
on palju arenenum kui meie oma. Okeaania Ühenduse sõdurite suutmatus
linna elanikke kaitsta tõi esile kriitilised puudujäägid tänaste armeede
varustuses ja väljaõppes. Nad kaotasid kolm pataljoni ainuüksi tulnukaid
peatada püüdes, suutmata neile olulist kahju tekitada. Et mitte nende
saatust jagada, vajab PHALANX parimat varustust, mida inimkonna
tehnoloogia võimaldab.

Programm Excalibur on loodud leidmaks tõhusaimad relvad maailmas,
võrreldes nende kvaliteeti, töökindlust ja kasutajate kogemusi ning
tegelikku sooritust neil juhtudel, kui me oleme suutnud tulnukatele
lahingu anda.

Prantsuse Leblanc FAA-191 (Fusil Assaut Automatique) pakub automaatide
hulgas parimat kombinatsiooni efektiivsest laskekaugusest,
läbistusvõimest tulnukate kasutatavate turviste vastu ja salvemahust.
See on bullpup-konstruktsiooniga, kus mehhanism ja salv on paigutatud
käepidemest tahapoole, vähendamaks relva pikkust. FAA-191 salv mahutab
kolmkümmend 4,7mm kestata padrunit; kuulid on soomustläbistavad,
teraskesta ja volframsüdamikuga. Moona sooritusvõime turviste vastu
lähi- ja keskdistantsil on muljetavaldav, kahanedes pärast seda kiiresti
— samas, automaadid polegi kaugvõitluseks mõeldud.

Ehkki automaadi konstruktsioon on vana (esimene prototüüp valmis 2057),
pole ükski teine relv veel suutnud seda igal alal ületada. See on täpne
ja kiiresti ümberlaetav, robustne mehhanism tagab, et see lahingus ei
purune ega kinni ei kiilu. Relv talub hästi nii kuumust, külma, tolmu
kui niiskust. Laskemoon ja varuosad on tänu relva eale ja ülemaailmsele
populaarsusele vabalt kättesaadavad. See on relv, mille kätte võib oma
elu usaldada.

Relva koodnimetus PHALANXi inventuuris on AR-80.

### Soovituslik doktriin

AR-80 on parim valik lahinguteks, kus tulevahetused leiavad aset
keskdistantsidel. Selle tuletihedus on märkimisväärne ja kuul jääb
tapvaks märksa kaugemal kui ühegi püstoli või püstolkuulipilduja puhul.

See küll ei tähenda, et seda automaati peaks võtma kui meie arsenali
tippu. Erinevad olukorrad nõuavad erinevaid relvi ning siseruumides, kus
automaat liialt kohmakas on, sobib parem kasutada püstolit või
püstolkuulipildujat, mille tulejõud lähidistantsil on märksa parem.
Sellal kui hooneid läbi kammitakse, peaksid automaatidega relvastatud
sõdurid avatud alasid turvama ja siseruumides tegutsejaid katma.

Kui automaaturid leiavad vaenlase relva efektiivsest laskekaugusest
väljaspool, peaksid nad talle lähenema järkhaaval, kättesaadavaid
varjeid kasutades, sellal kui snaiprid neid katavad või
eelispositsioonilt ise vaenlast hävitada püüavad.

### Märkused

Ehkki AR-80 on igast küljest suurepärane relv, pole see loodud tulnukate
vastu võitlemiseks. Niipea kui see praktiline on, peame välja töötama
omaenese eriotstarbelised relvad.

------------------------------------------------------------------------

### Kahju tüüp

- [tavaline](Kahju/tavaline "wikilink")

### Oskused

- [püssid](Oskused/püssid "wikilink")

## Lingid

- [Automaadi salv](Translation:Assault_mag_txt/et "wikilink")

[Category:General](Category:General "wikilink")
[Category:Weapons](Category:Weapons "wikilink")