## Specyfikacja techniczna: Bezzałogowy Pojazd Naziemny Ares

**POZIOM DOSTĘPU: CZARNY**

Jednostka interwencyjna PHALANX

Dokument techniczny, Kategoria Sigma

Sporządzony: 19 Marca 2084

Przez: mjr Paul Navarre, JBR: Dział Inżynieryjny, PHALANX, Dowództwo
Operacji Atlantyckich

------------------------------------------------------------------------

### Przegląd

Choć jak dotąd nie udało nam się wskórać wiele w kwestii wsparcia
czołgów lub lotnictwa dla naszej piechoty, istnieje ewne interesujące
wyposażenie, nazywane umownie Bezzałogowymi Pojazdami Naziemnymi, w
skrócie BPN. Jest to klasa zdalnie sterowanych pojazdów różnej masy i
kształtów, zaprojektowanych do użycia w takiego rodzaju środowiskach,
jak gęsto zabudowane obszary, w których żołnierze PHALANX będą musieli
często operować. W zależności od pełnionej funkcji mogą być wielkie jak
czołg lub małe jak męska pięść.

BPN Ares to stosunkowo nowa jednostka, pierwsze funkcjonalne jednostki
zostały włączone do francuskiej armii w 2074 jako część 15-letniego
planu modernizacyjnego. Przez wzgląd na wysoką wydajność podczas testów
bojowych i misji stabilizacyjnych, Ares został wprowadzony w Niemczech,
Włochach, Hiszpanii i Wielkiej Brytanii jako jednostka wsparcia
piechoty. Wraz z upływem czasu zaczął być używany na całym świecie jako
standardowe wyposażenie plutonów piechoty, rewolucjonizując stosowaną
dotąd taktykę.

Chociaż bardzo skuteczny, Ares nigdy nie brał udziału w żadnych
poważnych walkach, aż do czasu ataku Obcych na Bombaj, podczas którego
kilka tych jednostek broniło setek nieuzbrojonych cywili przed
przeważającymi siłami wroga. Udało im się powstrzymać Obcych
wystarczająco długo, by żołnierze koalicji mogli ewakuować cywili. Choć
wszystkie Aresy zostały ostatecznie zniszczone, zadały Obcym straty na
tyle poważne, że wróg zdecydował się na taktyczny odwrót, zamiast
atakować żołnierzy koalicji.

Bezzałogowe Aresy stanowią siłę, z którą nawet Obcy muszą się liczyć.
Ciężki pancerz i uzbrojenie potrafią przechylić szalę zwycięstwa na
naszą stronę, mogą oberwać wiele razy przerażającą bronią Obcych i wciąż
działać poprawnie. W przeciwieństwie do ciężkich czołgów Aresy mogą
nadążyć za piechotą podczas walk w trudnym terenie i zmieścić się w
wąskich przejściach. Stanowią wsparcie w najtrudniejszych chwilach
walki, a możliwość montowania różnego rodzaju modułów uzbrojenia
zwiększa spektrum działań, których mogą się podjąć.

### Sugerowana Doktryna Postępowania

Doradzam przydzielanie co najmniej jednego Aresa do każdej grupy
operacyjnej, aby stanowił dla piechoty ciężkie wparcie ogniowe i
zapewniał osłonę dzięki opancerzeniu. Jedną z jego największych zalet
jest odporność na strach czy panikę. Operator Aresa siedzi bezpiecznie z
dala od pola walki, dlatego też nie odczuwa stresu związanego z bitwą w
sposób taki, w jaki odczuwają go żołnierze. Nawet gdyby mimo to zaczął
podejmować irracjonalne decyzje, można w ciągu kilku sekund zabrać go z
jednostki kontrolnej i zastąpić wypoczętym kolegą.

Zawsze możemy liczyć na to, że Ares stanowić będzie na polu walki ostoję
spokoju i stabilności, jednocześnie posiadając maksymalną siłę ognia.

### Uwagi

Załącznik, Oficer wykonawczy Abel S. Howard, 20 Marca 2084

Dowódco, chciałbym udzielić Ci ostrzeżenia. Choć entuzjastyczne
podejście majora Navarre do tego pojazdu nie jest nieuzasadnione, to
muszę powiedzieć, iż służyłem z prototypem Aresa na Bliskim Wschodzie i
wiem, że sprawy nie wyglądają tak różowo.

Na początku chciałbym zaznaczyć, że Ares faktycznie dobrze sprawuje się
w wielu warunkach. Jest jednak problem, kiedy próbuje się go zastosować
na piaszczystych obszarach. Duża ilość kurzu unosząca się w powietrzu
może zapchać układy maszyny i doprowadzić do różnego rodzaju awarii w
układzie ruchu, systemach komunikacji lub wieżyczki. Niby nic groźnego,
ale wystarczy, żeby Ares wyłączył się bez żadnego ostrzeżenia.

Wiem, że mimo moich zaleceń nie naprawiono tego problemu w istniejącej
serii Aresa, dlatego też nie zalecałby zabierania go na misje w
nieodpowiednich klimatach.